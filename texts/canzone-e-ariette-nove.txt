title Canzone e Ariette nove
author Salvatore Di Giacomo
year 1916
section Canzone Nove
order 1

##M' punto 'e ccinche d' 'a matina

M' punto 'e ccinche d' 'a matina
     nn' 'a sentite - 'a campanella
               d' 'a cchiesiella
               'e Donnalbina?
               Fa — Ndin, ndon!...
 
Spanne 'o suono attuorno attuorno,
     e a chi dorme va dicenno:
     «Gué, scetateve, ca è ghiuorno!»
          Ndòn, ndin, ndà!...

               Suono 'e campane!..
               Diceno ca tu faie
                    malincunia...
               Ma nun è overo!
               Pe chest'+anema mia
                    tu si' nu suono
                         allero!
 
M' punto 'e sseie passa 'o craparo.
     E ll' acàle 'o mateniero
               nu bicchiero
               int' 'o panare...
               Ndì, ndà, ndà!
 
Na campana scassatella -
     m' punto 'e sette - int' 'o purtone,
     sona ncann' 'a vaccarella...
          Ndàn, ndàn, ndà!...

               Suono 'e campane!
               Diceno ca tu faie
                    malincunia...
               Ma nun è overo!
               Pe chest'+anema mia
                    tu si' nu suono
                         allero!
 
Sona, sona a Donnalbina,
     campanella — d' 'a cchiesiella!
               Se mmarita
                    Carulina!
          Ohe! Ndàn, mbòn!..
 
Parrucchià, si 'a benedice,
     benedice pure a me!
     Io mm' 'a sposo! Io so' felice!...
                    Ohe!
                         Ndàn!
                              Ndàn!...


##Bella, ca pe paura...

Bella, ca pe paura mm' 'è lassato,
     cchiù curaggiosa 'e me si' ciento vote:
     ciento vote stu stesso aggio penzato,
     e ciento vote me ne so' pentuto...
     E tu, femmena e bbona, mm' 'è lassato!...
 
E mme ne so' pentuto e addulurato,
     ma cagnà, ntanto, nun me so' saputo.
     Ah, si me fosse meglio cumpurtato!...
     Che carattere nfamo aggio tenuto!
     Ma me ne so' pentuto e addulurato...
 
E pe sta furia mia t'+aggio perduta!
     E pe sta furia mia mm' 'è abbandunato!
     E sta sbentura mia ll'+aggio vuluta!
     E mo resto abbeluto e risarmato!
     E pe sta furia mia t'+aggio perduta!...
 
E fenarraie ca te ne truove a n'+ato,
     simbè dice ca no, ma 'o munno avota...
     Ma chi, chi puo' truvà cchiù ndusiasmato,
     e chi cchiù furiuso n'+ata vota?!...
     Ah! Quanto e quanto e quanto t'+aggio amato!


##Suspirata

Sciore 'e limone!
     E sciurillo 'e granato!
Ve dico a verità, si mme credite:
     'a tanto tiempo aggio desiderato
nu bello giuvinotto, oi, pe marito!
          E pe marito e bà!
     Ca mme dicesse
          tanta parole doce,
          a musso a musso...
               Ah!...
 
Sciore 'e viola!
     E sciore 'e rosa 'e maggio!...
Nn'+aggio visto uno scicco propet'+ogge!
     E mme songo fatt'ànema e curaggio,
quanno mm' ha pezzecata liegge liegge...
          E liegge liegge e bà!
     Pizzeche e vase,
               neh, addo' sta scritto ca
               fanno pertose?!...
                    Ah!...
 
Fronn' 'e lattuca!
     E frunnella d'+aruta!
Tutta stanotte so' stata scetata...
     E int' 'e llenzola, ca mm'+hanno pugnuta,
io mme songo vutata e revutata...
          Ah, si cu mmico — e bà! —
     stu ninno scicco
               stesse int' 'a sti llenzola
               azzicco azzicco!...
                    Ah!...


##'E spezziale ca...

'E spezziale ca -
               vonno 'e malate,
                    neh!
     'E bbònno pe fa bene 'a spezziaria!
          Vonno 'e mercante ca -
               vanno a 'e mercate,
          ll' accuppatura, e sì, d'+'a mercanzia!
                    E io vulesse
                         n' ata cosa
               ca nun è - fàcele avé...
               E 'a vulesse, oi Maria Rosa,
                    schittamente
                         pe mme e te...
 
Embè, vulesse ca -
               quanno parlammo
                         neh!
     perdesse 'e rrecchie chi - ce sta sentenno!
          E a chillo punto ca -
               nuie ce vasammo,
          a chi tanno ce sta tenementenno
                    dint'+a ll' uocchie
                         lle venesse
                       comme fosse 'abbagliamento -
               e ca quanno ll' arapesse
                    nun bedesse
                              niente cchiù....


##Zincaresca.

E férmete, rilorgio, nu mumento,
     quanto cu ninno mio parlo ccà nnante:
     quanto sti ppéne meje tutte Ile conto:
     quanto c' 'o chianto a ll' uocchie isso mme sente...
     Quanto sti ppéne meje tutte Ile conto....
 
Ninno! Io t'+amaie pe chiste ricce nfronte!
     Ninno, io t'+amaie pe st'+uocchie tuoie lucente!
     Ninno, io nun dormo, e tu nun ne saie niente!
     Io mme cunzumo — e tu nne si' ngnurante!
     Ninno, io t'+amaie pe chiste ricce nfronte....
 
E làssela a chest'+ata, ca s'+avanta
     ca dint' 'e mmane soie te tene strinto
     e nun ce sta chi 'a mette pede nnante....
     Oi ninno! E famme vencere stu punto!
     E làssela a chest'+ata ca s'+avanta....
 
E sia ludato Dio! Ninno accunzente....
     Sona, rilorgio, ca tu suone e io canto!
     Sona vintiquatt'+ore alleramente,
     chesta è ll' ora ca torna il caro amante!....
     Ah, sia ludato Dio! Ninno accunzente!....


##Frunnell' 'amenta...

Frunnell' 'amenta!
     E 'a ch'+ero durmiglione e sunnulento,
     io mo mme songo fatto matenante.
               Ma so' cuntento!
(Pecché Ninetta scenne 'e ssette m' punto,
     — 'e ssette m' punto — pe Taverna Penta).
 
Fronn' 'e granato!
     E ssette m' punto adacqueno Tuleto,
     e già d' 'a primmavera i' sento 'o sciato.
               Frunnell' 'aruta!
(E cammenanno, cu Ninetta allato,
     mme pare ca è dd' 'a mia tutta sta strata)!

Fronn' 'e murtella!
     Una voce dicente: «'A coppia è bella!
     «Isso è muretto - e 'a nenna è biundulella...»
               Fronne e frunnelle!
(Io sto cu nu barone a cucchieriello,
     e Ninetta è morista di cappelli...).


##Na palummella janca...

Quanno so' fatto cénnere
     tanno mme chiagnarraie!...
     Te voglio bene assaie...
               Aria del '48
 
Na palummella janca,
     ca torna ogne matina,
     mme nforma 'e Carulina,
     mme fa sapé che fa.
«Dunque?.. Che dice?...» - aiere,
     nfromme venette, 'a spiaie...
 
          Te voglio bene assaie,
          e tu nun pienze a me!

Dunque? Che dice? 'A n'+anno
     tu maie nun te dicide...
     Ma 'o bbide o nun 'o bbide
     ca tu mme faie muri?
Ah! ca mannaggia quanno
     sta storia accumminciaie!
 
          Te voglie bene assaie,
          e tu nun pienze a me!

. . . . . . . . . .
'A lasso?.. È na parola!
     Nun ce so' maie riusciuto,
     nun aggio maie pututo
     stu core persuadé!
Si dico: — Scordatella! —
     isso risponne: — Maie!...
 
          Te voglio bene assaie,
          e tu nun pienze a me!


##Mammema dice...

Mammema dice ca
     tu nun si' bella...
     Mammema mme vo' dà
     n'+ata dunzella.
E io lle dico ca sì,
     ca po' mm' 'a piglio...
     (Pecché ll' aggia ubberì,
          ca lle so' figlio!)
     Suffrisce, core mio,
          suffrisce tutto,
               basta ca doppo
               pe chello ch' 'è fatto
               tu rummane
                    cuntento
                         e surisfatto!
 
Mammema dice ca
     nun faccio overo,
     e ca cu ttico, no,
     nun so' sincero...
     E io lle vulesse dì':
          — Mamma, e che dice!
          Chesto te pare a te,
          ma io so' felice!...
     Suffrisce, core mio,
          suffrisce tutto,
               basta ca doppo
               pe chello ch' 'è fatto
               tu rummane
                    cuntento
                         e surisfatto!


##Fronn' 'e limone!

Fronn' 'e limone!...
     Ma comme, nun ce sta n' ato barcone?!..
     Uno nn' esiste — e st'+uno 'o tengo 'e faccia!
     E Vostra Signoria piglie e ss' affaccia.
E Vostra Signuria vo' cagnà casa...
     Fronn' 'e cerasa!
Pecchè ca se risturba, oi, si mme vede...
     (E seciento ducate a chi ce crede!)
 
          E chi ce crede e ba'!...
     Ma i' sa che saccio?
     Ca Vostra Signuria piglie nu terno
          quann'+i' mm'+affaccio...
 
Fronn' 'e giacinto!
     E già ch'è chesto, e trasetenne dinto...
     Ma stu barcone tuio ncaglia e nun chiure —
     e chi 'e rimpetto sta, ndrinche, e tt' affiure.
T'+affiureno st'+uocchie ammaistrate...
     Fronne 'e granate!...
E mme fanno assapé cchiù chiaramente
     ca 'o barcone 'o nchiurite, oi, nfintamente...
 
          E nfintamente e ba'!...
     (Vuie mme piacite!
     Ma mme piacite assaie — si 'aret' 'e llastre
          v'+annascunnite...).
 
Fronn' 'e viola!...
     Figliole comm'+a me, sentite 'a scòla:
     Vulite ntussecà nu nnammurato?
     Facite nfenta ca guardate a n'+ato.
Nfenta facite, oi, comme nfenta io faccio...
     Frunnella 'e laccio!...
 
(Pecché si stu figliulo mme lassasse,
     'a copp'+a na muntagna i' mme menasse!).


##Aria d' 'o setteciento.

Na mulinarella
     ca 'o ggrano sfrantuma,
     sfarina e cunzuma,
     stu core purzi!
          E quanno io lle porto
               nu cuofeno chino,
               vicino a 'o mulino
               lle dico accussì:
— Oi mulinarella,
     si 'è perzo 'o patrone,
     rummaso è 'o guarzone
     ca more pe tte!
          Tu mo nun puo' certo
               restà veduvella,
               si' bbona, si' bella,
               ricordate 'e me!
E si nun mme cride,
     stu core 'o vvì ccanno!
     Tu 'o puo', sfarenanno,
     cu ll' acqua mpastà!
          E si nun te pare
               ca ll' acqua è cucente,
               sti llacreme ardente
               ce pozzo mmiscà!
Oi, mulinarella,
     ca 'è perzo 'o patrone,
     ce sta stu guarzone
     ca more pe tte!
     Che faie? Vuo' pe forza
               resta veduvella?..
               Oi, mulinarella,
               ricordate 'e me!


##Oi ma', quanno...

Oi ma', quanno mme dice
     c' a tiempo tuio filave,
     facive 'a culatella,
     cusive, arrepezzave,
e a ll' ora d' 'e galline
     po' te jve a cuccà —
     che mme vuo' da' a rentennere?
     Va, va, nun mme fa rirere!
 
               Va 'o cconta a n'+ata
                         oi ma'!
          Tanno!.. Ma tanno quanno?
                    O tanno, o mo,
          maje s'è cagnato 'o munno!
                    E chello ca faccio i'
                    ll' 'e' fatto pure tu,
                              mamma,
                         a bint' anne!.....

Oi ma', vide che luna,
     che luna janca e ddoce!..
     Tu pienze 'o tiempo antico —
     e i' penzo ca na voce
«Méh, scinne!..» — a n' ato ppoco —
     «Méh, scinne!..» — diciarrà....
     E che vurrisse? Spieghete...
     Ca i' nun avesse scennere?
 
               Va 'o ccónta a n'+ata,
                         oi ma'!
          Tanno... Ma tanno quanno?
                    O tanno, o mo,
          maie s'è cagnato 'o munno...
                    E chello che faccio i',
                    ll' 'e' fatto pure tu,
                              gioia,
                         a bint'+anne....


##Ce sta na cosa...

Ce sta na cosa
     c'+abbruscia, ca coce,
     ca quanno s'+appiccia
     fa luce, fa luce.....
E 'o masterascio,
     ca nziemm'+a 'o ferrare,
     ca nziemm'+a 'o furnaro,
     ca nziemme c' 'o cuoco,
     ll' annommena /'o ffuoco/,
     na cosa cchiù llustra,
     cchiù ardita e cucente,
     nun sape e nun sente...
     Va trova pecché!...
     Pecchè — nun te sape!
          Teresa!
          Terè!..
 
Ce sta na vocca
     ca pare na rosa,
     ca è nata p' 'e vase,
     ca è ddoce e azzeccosa!
E se sta zitta
     cu mme puveriello...
     Sta vocca 'e pupata,
     ca pare n' aniello!
Terè! Si' crudela!
     Io so na palomma,
     ma tu na cannela
     mme pare cu mme!..
     Me chiamme — e mm'+abbrusce.
          Teresa!
          Teré!..


##È stata Viulante!...

Figliola, ca staie ncopp' a stu barcone,
     giacché mm' 'è visto e famme na finezza:
     mìneme stu carofeno schiavone,
     ca io mme l'+appizzo mpietto pe bellezza.
     E a chi mme dice: «Oi ni', chi ve l'+ha dato?»
     Dico: «E chi 'o ssape? E me l'+aggio abbuscato...»
          E mme l'+aggio abbuscato — 'a na bella figliola
          ca mm'+ha fatto fa ciento giuramente,
                         ca si mme scappa
                    na parola sola,
                              'a perdo
                              eternamente...
 
                         (Ma si tu mme tradisce,
                              'o dico a tuttuquante
               stu nomme ca pe mo saccio sul'+io...
                              — È stata Viulante!...
                                   Ah!
                              Viulante, Viulante!
                              Core 'e stu core mio!..).
 
Anze mo abbàre a te, bella figliola,
     c'+aggio saputo quanto si' crudele!
     Ca sincera nun si' pe n'+ora sola!
     Ca pe mez'+ora sola si' fedele...
     Mme l'+hanno ditto e mme l'+hanno avvisato
     tutte ll' amice e tutt' 'o vicenato.
          E a tutto 'o vicenato — aggio ditto 'a buscia...
          E siente che buscia c'+aggio ammentata:
                    «Gnernonzignore!
               'A nnammurata mia,
                         no, nun è chella,
                              è n'+ata....»
 
                         (Ma si tu mme tradisce
                                   'o dico a tuttuquante
               stu nomme ca pe mo saccio sul'+io...
                                   — È stata Viulante!...
                                             Ah!
                                   Viulante, Viulante!
                                   Core 'e stu core mio!..).


##Ncop' 'o palcuscenico 'e l'+Eden.

— Si te vengo a sentì quacche sera,
     quanno cante e tte sbatteno 'e mmane,
     si addeviente cchiù ghianca d' 'a cera
     nun appena me vide spuntà,
          che vo' di'?... Ma tu 'o ssaie! Tu mm' 'o ddice
          cu sta voce ca tremma ogne tanto...
          Ride! Abballa! ... E pur io veco 'o chianto
          dint' a st'+uocchie lucente passà...
     Ma comme, comme?! Ma dimme...
          Nun t' 'e ricuorde 'e serate
          quanno — int'+a ll'+ombra d' 'e strate
               sulagne —
               tenennote 'a mano
               nzerrata int'+'a mia —
               cantavemo nzieme p' 'a via...
 
                    /Vieni — e riposa/
                    /la fronte qui, sul mio cuore.../
                    /Cuor che non osa,/
                    /ma trema d'+amore.../
 
Te chiammave Assuntina «'a pupata»
     Ire onesta... Ire sarta vitosa...
     E mo, tutto na vota, sciantosa!
     E te chiamme Fioretta Bijou!...
     . . . . . . . . . . . . . . . . . . . . . . . . . .
     . . . . . . . . . . . . . . . . . . . . . . . . . .
— No, no!... Basta!...'O bbi' ccà... Mo mme vesto...
     Mo mme metto nu sciallo e tt' arrivo!...
     Llà — 'o puntone d' 'o vico 'e Baglivo...
     Comme a primma!... Nu zumpo e sto llà!...
          Ma pure mo... comm' a primma...
          Mm' e' 'a tenè strenta... afferrata!
          Mo... dint'+a ll'+ombra 'e na strata
               sulagna,
               mo scòrdete 'a mano
               ca io nzerro int' 'a mia!
               E canta — e cantammo p' 'a via...
 
                    /Vieni — e riposa/
                    /la fronte qui, sul mio cuore.../
                    /Cuor che non osa,/
                    /ma trema d'+amore..../


##Femmene, femmene!..

###          I.

— «Femmene, femmene, femmene!...»
     — diceno tutte ll' uommene —
     «Vuie site 'a corpa e 'a causa
     'e tutte 'e guaie ca passeno
          chille ca nun suspetteno
          vuie che sapite fa!...
                    E lèvete,
                         arràssete!
                         E ndanderandà»!..
 
               Fronne 'e fenucchie!
          (Oi sciorta, oi sciorta nfama
                         e traritora!
          Ca primma ll' alluntane —
                         e po' ll' accucchie!...)
 
— «L'+uommene, ll' uommene, ll' uommene!»
     — diceno tutte 'e femmene —
     Nun s'+hanna maie cchiù sèntere!
     Nun s'+hanna maie cchiù credere!
          Chi è d' 'a razzimma 'e ll' uommene
          ngalera ha dda fenì!...
               E scostete,
                    arràssete,
                    E ndanderandi!...»
 
               Fronne 'e fenucchie!
          (Oi sciorta, oi sciorta nfama
                    e traritora!
          Ca primma ll' alluntane —
                    e po' ll' accucchie!...)


###          II.

Femmene? Tutte pèsseme!
     Femmene? Tutte nfame!
     E chesta nun è chiacchiera,
     ma è pura verità.
E 'a quanto tiempo ll' uommene
     stanno dicenno chesto?
     E 'a quanta, a quanta sècule
     nun ponno maie lassà
               sti femmene?...
               (Sti femmene
          ca 'e fanno disperà!)
 
Femmene? Cchiù terribbele
     d' 'e gatte traritore!
     Vedite, a chi ll' allisceno,
     che scippe sanno fa!
Embè, quanto cchiù 'e scìppeno,
     quanto cchiù 'e fanno male,
     cchiù chille se nce azzeccano,
     cchiù nun ponno addumà
               sti gatte... - (o sia,
               sti femmene
          ca 'e fanno disperà!)....


##Duie caruofene scarlate...

Duie caruofene scarlate,
          ca int'+a ll'+acqua 'e nu bicchiere
          tengo nfrisco 'a doje tre sere,
          nun se songo cchiù seccate.
     Cchiù de primma, anze, e cchiù meglio
          se so' apierte e spampanate:
          cchiù adduruse e cchiù priggiate
          quase pareno accussì.
                         Sissignore...
                         Ma l'+ammore,
               (mo ca 'o bbeco e ca 'o ccapisco)
                    Sarrafi, si 'o tieno nfrisco,
                         perde forza,
                         perde addore...
               E succede c'+allafine
                         chillo 'e primmo...
               Chillo 'e primmo cchiù nun è.
 
Dimme, dimme - (ca sincera
          si si' tu pur' io sarraggio) -
          tu si' 'a stessa 'e quanno t'+aggio
          canusciuta a primmavera?.
     E tu rire, e dice: «E dimme:
          si' tu pure 'o stesso 'e tanno?
          O tu pure staie penzanno
          cierti ccose ca penzo i'?..»
                         Chillo pure!
                         Ah, ca l'+ammore,
               (mo ca 'o bbeco e ca 'o ccapisco)
                    quanto cchiù 'o tenimmo nfrisco
                         perde forza,
                         perde addore...
               E succede c'+allafine
                         chillo 'e primma...
               Chillo 'e primma cchiù nun è!


##Serenata a na vicina.

Viuline, accumpagnateme nzurdina,
          e vuie, chitarre, nun ncasate 'a mano:
          porto sta serenata a na vicina
          ca lle piace d' 'a sentere 'a luntano.
     Mm'+arraccumanno: 'a musichetta è fina...
               'O coro - zitto zitto e chiano chiano -
                    'o coro ha dda di': «— Bella!
                    «Cchiù bella 'e tante ate!
                              Scusate,
                         e cumpatite
                         chesta serenatella...».
 
                    E tu, luna sincera,
                         luna janca e gentile,
                         tu falla ntenerì!
                                   Stammo int'+Abbrile....
 
Abbrile addora — e vuie site addurosa!
          D' 'e ruselle nuvelle Abbrile è 'o mese,
          e 'a vocca vosta è na rusella nfosa!
          E 'o core vuosto è tìennero e mullese!
     Marzo v'+ha dipingiuta cuntignosa:
          Abbrile v'+ha dda fa' doce e curtese!..
               E 'o coro ha dda di': — «Bella!
               Cchiù bella 'e tant'+ate!
                         Scusate,
                    e cumpatite
                    chesta serenatella...»
 
               E tu, luna serena,
                    luna doce e gentile,
                    tu falla ntenerì...
                         Stammo int'+Abbrile!...


##Na casa mm' aggia fa...

Na casa mm'+aggia fa ncopp' 'a muntagna,
     e nu ciardino c' 'o milocutugno,
     cu na spallera 'e giesummine 'e Spagna
     tutta nzertata cu rose sanguegne!
     E ce voglio iettà, p' 'a fa cchiù degna,
     'e dudece carri senza sparagno!
                    Oi, llà llà!
               E chi 'a ngegna
                    dint'+Abbrile
               chesta casa signurile,
               chesta casa accussi bella?
                    Catarenella!
 
Ce voglio fa na càmmera a levante
     ca nce ha dda venì 'o sole appena sponta,
     e nce s'+ha dd'+affaccià, janca e lucente,
     'a luna 'a miez' 'o cielo e 'a copp' 'e monte!
     E nun ce ha dda mancà, tutta d'+argiento,
     pure ll'+acquasantera 'e ll'+acqua santa!
                    Oi, llà llà!
               E chi 'a ngegna
                    dint'+Abbrile
               chesta stanza
               signurile,
          chesta stanza accussì bella?
                    Catarenella!
 
Ce voglio situá nu lietto 'attone,
     cu quatto matarazze a tutta lana,
     c' 'o lenzulo pe sotto, oie, de cuttone,
     e c' 'o lenzulo 'e coppa 'e tela 'e lino!
     E che cuperta, neh, che seta fina!
     E che burdura ricamata a mano!...
                    Oi, llà llà!
               E chi 'e ngegna
                    dint'+Abbrile
               chistu lietto
               signurile,
     e sta stanza accussì bella?
                    Catarenella!....

