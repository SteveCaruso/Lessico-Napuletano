title Lo Cunto De Li Cunti
section 'Ntroduzione
order 0
author Giambattista Basile
year 1634

     LO CUNTO DE LI CUNTI
            overo
Lo Trattenemiento De Peccerille
             de
    Gian Alessio Abbattutis
 
    Fu proverbeio de chille stascioniato, de la maglia antica, che chi cerca chello che non deve trova chello che non vole e chiara cosa è che la scigna pe cauzare stivale restaie 'n+cappata pe lo pede, come soccesse a na schiava pezzente, che non avenno portato maie scarpe a li piede voze portare corona 'n capo. Ma, perché tutto lo stuorto ne porta la mola e una vene che sconta tutte, all'+utemo, avennose pe mala strata osorpato chello che toccava ad autro, 'n+cappaie a la rota de li cauce e quanto se n'+era chiù sagliuta 'mperecuoccolo tanto fu maggiore la vrociolata, de la manera che secota.

    Dice ch'+era na vota lo re de Valle Pelosa, lo quale aveva na figlia chiammata Zoza, che, comme n'+autro Zoroastro o n'+autro Eracleto, non se vedeva maie ridere. Pe la quale cosa lo scuro patre, che non aveva autro spireto che st'+uneca figlia, non lassava cosa da fare pe levarele la malenconia, facenno venire a provocarele lo gusto mo chille che camminano 'n+coppa a le mazze, mo chille che passano dinto a lo chirchio, mo li mattacine, mo Mastro Roggiero, mo chille che fanno iuoche de mano, mo le Forze d'+Ercole, mo lo cane che adanza, mo Vracone che sauta, mo l'+aseno che beve a lo bicchiero, mo Lucia canazza e mo na cosa e mo n'+autra. Ma tutto era tiempo perduto, ca manco lo remmedio de mastro Grillo, manco l'+erva sardoneca, manco na stoccata a lo diaframma l'+averria fatto sgrignare no tantillo la vocca. Tanto che lo povero patre, pe tentare l'+utema prova, non sapenno autro che fare dette ordene che se facesse na gran fontana d'+ueglio 'nante la porta de lo palazzo, co designo che, sghizzanno a lo passare de la gente, che facevano comm'+a formiche lo vacaviene pe chella strata, pe non se sodognere li vestite averriano fatto zumpe de grille, sbauze de crapeio e corzete de leparo sciulianno e, morrannose chisto e chillo, potesse soccedere cosa pe la quale se scoppasse a ridere.

    Fatto adonca sta fontana e stanno Zoza a la fenestra tanto composta ch'+era tutta acito, venne a sciorte na vecchia, la quale azzoppanno co na spogna l'+ueglio ne 'n+chieva n'+agliariello c'+aveva portato e, mentre tutta affacennata faceva sta marcancegna, no cierto tentillo paggio de corte tiraie na vrecciolla così a pilo che, cogliuto l'+agliaro, ne fece frecole.

    Pe la quale cosa la vecchia, che non aveva pilo a la lengua né portava 'n groppa, votatose a lo paggio commenzaie a direle: «Ah zaccaro, frasca, merduso, piscialietto, sautariello de zimmaro, pettola a culo, chiappo de 'mpiso, mulo canzirro! ente, ca puro li pulece hanno la tosse! va', che te venga cionchia, che mammata ne senta la mala nova, che non ce vide lo primmo de maggio! va', che te sia data lanzata catalana o che te sia data stoccata co na funa, che non se perda lo sango, che te vengano mille malanne, co l'+avanzo e presa e viento a la vela, che se ne perda la semmenta, guzzo, guitto, figlio de 'n+gabellata, mariuolo!».

    Lo figliulo, c'+aveva poco varva e manco descrezzione, sentennose fare sta 'n+froata de zuco pagannola de la stessa moneta le disse: «Non vuoi appilare ssa chiaveca, vava de parasacco, vommeca-vracciolle, affoca-peccerille, caca-pezzolle, cierne-vernacchie?». La vecchia, che se sentette la nova de la casa soia, venne 'n tanta zirria che, perdenno la vusciola de la fremma e scapolanno da la stalla de la pacienza, auzato la tela de l'+apparato fece vedere la scena voscareccia, dove potea dire Sirvio «Ite svegliano gli occhi col corno». Lo quale spettacolo visto da Zoza le venne tale riso c'+appe ad ashevolire.

    La vecchia, vedennose dare la quatra, venne 'n tanta arraggia che, votato na caira da sorreiere verzo de Zoza, le disse: «Va', che non puozze vedere mai sporchia de marito, si non piglie lo prencepe de Campo Retunno». Zoza, che sentette ste parole, fece chiammare la vecchia e voze sapere ad ogne cunto se l'+aveva 'n+giuriata o iastemmata.

    E la vecchia respose: «Ora sacce ca sto prencepe, che t'+aggio mentovato, è na pentata criatura chiammato Tadeo, lo quale, pe na iastemma de na fata, avenno dato l'+utema mano a lo quatro de la vita è stato puosto dinto na sebetura fora le mura de la cetate, dov'+è no spetaffio scritto a na preta, che qualsevoglia femmena che 'n+chiarrà de chianto 'n tre iuorne na lancella che là medesemo stace appesa a no crocco lo farà resorzetare e pigliarrà pe marito. E perché è 'mpossibele che dui uecchie umane pozzano piscioliare tanto, che facciano zeppa na lancella così granne che leva miezo staro, si non fosse come aggio 'n+tiso dicere chella Geria che se fece a Romma fontana de lagreme, io, pe vedereme delleggiata e coffiata da vui, v'+aggio data sta iastemma: la quale prego lo cielo che te venga a cola pe mennetta de la 'n+giuria che m'+è stata fatta». Così dicenno sfilaie pe le scale a bascio pe paura de quarche 'n+tosa.

    Ma Zoza, a lo medesemo punto romenanno e mazzecanno le parole de la vecchia, le trasette racecotena a la catarozzola e, votato no centimmolo de penziere e no molino de dubbie sopra sto fatto, all'+utemo, tirata co no straolo da chella passione che ceca lo iodizio e 'n+canta lo descurzo dell'+ommo, pigliatose na mano de scute da li scrigne de lo patre se ne sfilaie fora de lo palazzo, e tanto camminaie che arrivaie a no castiello de na fata.

    Co la quale spaporanno lo core, essa pe compassione de cossì bella giovane, a la quale erano dui sperune a farela precipitare la poca etate e l'+ammore sopierchio a cosa non conosciuta, le deze na lettera de raccommannazione a na sore soia puro fatata, la quale, fattole gran compremiento, la matina – quanno la Notte fa iettare lo banno dall'+aucielle a chi avesse visto na morra d'+ombre negre sperdute, che se le farrà no buono veveraggio – le dette na bella noce decenno: «Te', figlia mia, tienela cara, ma no l'+aprire maie si no a tiempo de granne abbesuogno».

    E co n'+autra lettera l'+arrecommannaie a n'+autra sore; dove dapo' luongo viaggio arrivata, fu recevuta co la medesema amorosanza e la matina appe n'+autra lettera all'+autra sore, co na castagna, dannole lo stisso avertemiento che le fu dato co la noce. E, dapo' avere camminato, ionze a lo castiello de la fata, che, fattole mille carizze, a lo partirese la matina le consignaie na nocella co la stessa protesta, che no l'+apresse maie se la necessità no la scannava.

    Aute ste cose, Zoza se mese le gamme 'n cuollo e tanta votaie paise, tanta passaie vuosche e shiommare, che dapo' sette anne – appunto quanno lo Sole ha puosto sella pe correre le solite poste, scetato da le cornette de li galli – arrivaie quase scodata a Campo Retunno, dove, primma che trasire a la cetate, vedde na sebetura de marmoro a pede na fontana che, pe vederese dinto no cremmenale de porfeto, chiagneva lagreme de cristallo.

    Da dove levato la lancella che 'n+c'+era appesa e postasella 'miezo a le gamme, commenzaie a fare Li dui simele co la fontana e non auzanno mai la capo da lo voccaglio de la lancella, tanto che 'manco termene de dui iuorne era arrivata doi deta sopra lo cuollo, che non ce mancavano dui autre deta e era varra; ma, pe tanto trivoliare essenno stracqua, fu, non volenno, gabbata da lo suonno de manera che fu costretta d'+alloggiare no paro d'+ore sotto la tenna de le parpetole.

    Fra lo quale tempo na certa schiava gamme de grillo, venenno spisso a 'n+chire no varrile a chella fontana e sapenno la cosa de lo spetaffio, che se ne parlava pe tutto, comme vedde chiagnere tanto Zoza che faceva dui pescericole de chianto, stette facenno sempre le guattarelle aspettanno che la lancella stesse a buon termene, pe guadagnarele de mano sto bello riesto e farela restare co na vranca de mosche 'n mano.

    E, comme la vedde addormuta, servennose de l'+accasione le levaie destramente la lancella da sotta e puostece l'+uecchie 'n+coppa 'n quattro pizzeche la sopranchiette, c'+apena fu rasa rasa che lo prencipe, comme si se scetasse da no gran suonno s'+auzaie da chella cascia de preta ianca e s'+afferraie a chella massa de carne negra e, carriannola subito a lo palazzo suio facenno feste e luminarie de truono, se la pigliaie pe mogliere.

    Ma scetata che fu Zoza e trovanno iettata la lancella e con la lancella le speranze soie e visto la cascia aperta, se le chiuse lo core de sorte che stette'+m pizzo de sballare li fagotte de l'+arma a la doana de la Morte. All'+utemo, vedenno ca a lo male suio non c'+era remmedio e che non se poteva lamentare d'+autro che dell'+uecchie suoie, che avevano male guardato la vitella de le speranze soie, s'+abbiaie pede catapede dinto la cetate, dove 'n+tiso le feste de lo prencepe e la bella razza de mogliere che aveva pigliato, se 'maginaie subeto comme poteva passare sto negozio e disse, sospirando, che doi cose negre l'+avevano posta 'n chiana terra, lo suonno e na schiava.

    Pure, pe tentare ogni cosa possibile contro la Morte, da la quale se defenne quanto chiù pò ogni anemale, pigliaie na bella casa faccefronte lo palazzo de lo prencepe, da dove, non potenno vedere l'+idolo de lo core suio, contemprava a lo manco le mura de lo tempio dove se chiudeva lo bene che desederava. Ma, essenno vista no iuorno da Tadeo, che comm'+a sporteglione volava sempre 'n tuorno a chella negra notte de la schiava, diventaie n'+aquila in tener mente fitto ne la perzona di Zoza, lo scassone de li privilegie de la Natura e lo fore-me-ne-chiammo de li termene de la bellezza.

    De la quale cosa addonatose la schiava, fece cose dell'+autro munno ed, essenno già prena de Tadeo, menacciaie lo marito decenno: «Se fenestra no levare, punia a ventre dare e Giorgetiello mazzoccare». Tadeo, che stava cuocolo de la razza soia, tremanno comm'+a iunco de darele desgusto se scrastaie comm'+arma da lo cuorpo da la vista de Zoza.

    La quale, vedennose levare sto poco de sorzico a la debolezza de le speranze soie, non sapenno che partito pigliare a sto estremo abbesuogno, le vennero a mente li duone de le fate ed, aprenno la noce, ne scette no naimuozzo quanto a no pipatiello, lo chiù saporito scarammennisso che fosse stato mai visto a lo munno, lo quale, puostose 'n+coppa a la fenestra, cantaie co tanta trille, gargariseme e passavolante, che pareva no compa' Iunno, ne passava Pezzillo e se lassava dereto lo Cecato de Potenza e lo Re de l'+aucielle.

    Lo quale visto e sentuto a caso da la schiava, se ne 'mprenaie de manera che chiammato Tadeo le disse: «Si no avere chella piccinossa che cantare, mi punia a ventre dare e Giorgetiello mazzoccare». Lo prencepe, che s'+aveva fatto mettere la varda a bernaguallà, mannaie subeto a Zoza se 'n+ce lo voleva vennere; la quale respose che n'+era mercantessa, ma che, se lo voleva 'n duono, se lo pigliasse, ca ne le faceva no presiento. Tadeo, che allancava pe tenere contenta la mogliere acciò le portasse a luce lo partoro, azzettaie l'+offerta.

    Ma da llà a quattro autre iuorne Zoza, aperta la castagna, ne scette na voccola co dudece pollecine d'+oro, le quale puoste 'n+coppa la medesema fenestra e viste da la schiava, ne le venne golio dall'+ossa pezzelle e, chiammato Tadeo e mostratole così bella cosa, le disse: «Si chella voccola no pigliare, mi punia a ventre dare e Georgetiello mazzoccare».

    E Tadeo, che se lassava pigliare de filatielle e ioquare de coda da sta perra cana, mannaie de nuovo a Zoza, offerennole quanto sapesse addemannare pe priezzo d'+accossì bella voccola. Da la quale appe la stessa resposta de 'mprimmo, che 'n duono se l'+avesse pigliato, ca pe termene de venneta 'n+ce perdeva lo tiempo. E isso, che non poteva farene de manco, fece dare dalla necessità mazzafranca alla descrezzione e, scervecchiannone sto bello voccone, restaie ammisso della liberalità de na femmena – essenno de natura tanto scarzogne che no le vastarriano tutte le verghe che veneno da l'+Innia.

    Ma, passanno autre tante iuorne, Zoza aprette la nocella, dalla quale scette fora na pipata che filava oro, cosa veramente da strasecolare, che non cossì priesto fu posta a la medesema fenestra, che la schiava, datoce de naso, chiammaie Tadeo decennole: «Si pipata no accattare, mi punia a ventre dare e Giorgetiello mazzoccare».

    E Tadeo, che se faceva votare comm'+argatella e tirare pe lo naso da la soperbia de la mogliere, dalla quale s'+aveva fatto accavallare, non avenno core de mannare pe la pipata a Zoza, 'n+ce voze ire de perzona, arrecordannose de lo mutto non c'+è meglio misso che te stisso; chi vole vaga e chi non vole manna e chi pesce vole rodere, la coda se vo 'n+fonnere. E, pregatole grannemente a perdonare la 'mpertenenzia soia a li sfiole de na prena, Zoza, che se ne ieva 'n secoloro co la causa de li travaglie suoie, facette forza a se stessa de lassarese strapregare, pe trattenere la voca e gaudere chiù tiempo de la vista de lo signore suio, furto de na brutta schiava; all'+utemo, dannole la pipata comm'+aveva fatto dell'+autre cose, primma che 'n+ce la consignasse pregaie chella cretella c'+avesse puosto 'n core a la schiava de sentire cunte.

    Tadeo, che se vedde la pipata 'n mano, e senza sborzare uno de ciento vinte a carrino, restanno ammisso de tanta cortesia l'+offerse lo stato e la vita 'n cagno de tanta piacire. E tornato a lo palazzo dette la pipata a la mogliere, che non cossì priesto se la mese 'n zino pe ioquaresenne, che parze n'+Ammore in forma d'+Ascanio 'n zino a Dedone: che le mese lo fuoco 'm pietto, pocca le venne cossì caudo desederio de sentire cunte che, non potenno resistere e dobitanno de toccarese la vocca e de fare no figlio che 'n+fettasse na nave de pezziente, chiammaie lo marito e le disse: «Si no venire gente e cunte contare, mi punia a ventre dare e Giorgetiello mazzoccare».

    Tadeo, pe levarese sta cura de marzo da tuorno, fece subeto iettare no banno: che tutte le femmene de chillo paese fossero venute lo tale iuorno; ne lo quale – a lo spuntare de la stella Diana, che sceta l'+Arba ad aparare le strate pe dove ha da spassiare lo Sole – se trovaro tutte a lo luoco destinato.

    Ma non parenno a Tadeo de tenere tanta marmaglia 'mpeduta pe no gusto particolare de la mogliere, otra che l'+affocava de vedere tanta folla, ne sciegliette solamente dece, le meglio de la cetate, che le parzero chiù provecete e parlettere, che foro Zeza scioffata, Cecca storta, Meneca vozzolosa, Tolla nasuta, Popa scartellata, Antonella vavosa, Ciulla mossuta, Paola sgargiata, Ciommetella zellosa e Iacova squacquarata.

    Le quale scritte a na carta, e lecenziate l'+autre, s'+auzaro co la schiava da sotta a lo bardacchino e s'+abbiaro palillo palillo a no giardino de lo palazzo stisso, dove li rame fronnute erano così 'n+tricate, che no le poteva spartire lo Sole co la perteca de li ragge e, sedutese sotto no paveglione commegliato da na pergola d'+uva, 'miezo a lo quale scorreva na gran fontana mastro de scola de li cortesciani che le 'mezzava ogne iuorno de mormorare, commenzaie Tadeo così a parlare: «Non è chiù cosa goliosa a lo munno, magne femmene meie, quanto lo sentire li fatti d'+autro, né senza ragione veduta chillo gran felosofo mese l'+utema felicità dell'+ommo in sentire cunte piacevole, pocca ausolianno cose de gusto se spapurano l'+affanne, se da sfratto a li penziere fastidiuse e s'+allonga la vita, pe lo quale desederio vide l'+artisciane lassare le funnache, li mercante li trafiche, li dotture le cause, li potecare le facenne; e vanno canne aperte pe le varvarie e pe li rotielle de li chiacchiarune sentenno nove fauze, avise 'mentate e gazzette 'n aiero. Per la quale cosa devo scusare moglierema, se l'+è schiaffato 'n capo sto omore malanconeco de sentire cunte. Però se ve piace de dare'+m brocca a lo sfiolo de la prencepessa mia e de cogliere 'miezo a le voglie meie, sarrite contente, pe sti quattro o cinque iuorne che starà a scarrecare la panza, de contare ogni iornata no cunto ped uno, de chille appunto che soleno dire le vecchie pe trattenemiento de peccerille, trovannove sempre a sto luoco stisso dove, dapo' avere 'n+gorfuto, se darà prenzipio a chiacchiarare, termenannose la iornata co quarche egroca, che se recetarrà da li medeseme sfrattapanelle nuestre pe passare allegramente la vita, e tristo chi more».

    A ste parole azzettaro tutte co la capo lo commannamiento de Tadeo; fra tanto, poste le tavole e venuto lo mazzecatorio, se mesero a magnare e, fornuto de gliottere, fece lo prencepe signale a Zeza scioffata che desse fuoco a lo piezzo. La quale, fatto na granne 'n+crinata a lo prencepe e a la mogliere, cossì commenzaie a parlare.

