title Canzone e Ariette nove
author Salvatore Di Giacomo
year 1916
section Ariette Nove
order 3

##Amice, si ve dice...

Amice, si ve dice
     ca è stata colpa mia,
     ve dice na buscia:
               nun 'a credite.
Si fa vedé ca chiagne,
     ca strilla o se dispera,
     sta nziria nun è overa:
               è finta, è finta!
So' nierve? Embe', sti nierve
     ll'+hanna passà, mmalora!
     'E nierve ogne mez'+ora?!
               Essi! Tu vide!..
Basta, si vo' fa pace...
     Che v'+aggia di'?.. Va bene...
     Spiatele a c'+ora vene —
               i' ccà ll'+aspetto.


##Mutive 'e canzone.....

Mutive 'e canzone 'e tant'+anne,
     'e tant'+anne fa,
     cchiù ddoce, cchiù lente
     turnateme a mmente....
          Venite, venite... Io ve sento,
               parole, ca mo, chiano chiano,
               e 'a tanto luntano,
               turnate a stu core scuntento,
               turnate a parlà...
                    Parole d'+ammore,
                         parole 'e dulore,
                         ca quase ncantato
                         rummano a sentì....
 
Ma tu, tu ca dint'+a sti vvoce,
     ('e tant'+anne fa!)
     te vaie nzinuanno,
     e mmurmulianno,
     nun essere n'+ombra ca passa,
          ca stenne na mano 'a luntano...
          Ma strigne sta mano
          c' 'a toia tene strenta e nn' 'a lassa...
          E tuorneme a di'
               parole d'+ammore,
                    parole 'e dulore,
                    ca io quaso ncantato
                    starraggio a sentì....


##Na voce luntana...

Na voce, luntana luntana,
     risponne a sta voce: «Sto' ccà!»
     E mo, ca i' saluto c' 'a mano,
     nu segno na mano mme fa...
Addio, bastimento ca parte,
     e Nina te puorte cu te!
     Si 'o mare pe sempe ce sparte,
     cchiù 'o mare nun voglio vedé...
 
E tu ca mme dice partenno:
     «Nun passa nu mese e sto' ccà!»
     tu 'o ssaie ca te saccio e te ntenno,
     tu 'o ssaie ca nun puo' cchiù turnà...
Vattenne, vattenne... È fenuta
     sta smania cucente, int' a te.
     Si no nun sarrisse partuta!
     Si no te starrisse cu me...


##Damme 'a mano...

Damme 'a mano... Lentamente
     nu viulino sta sunanno,
     e io te tengo, finalmente,
     core a core, strenta a me.
          Sento 'a toia dint'+a sta mano,
               sento 'o sciato 'e sta vucchella,
               e chist' uocchie, chiano chiano,
               dint' 'e mieie veco guardà...
 
Quanta vote aggio penzato,
     pure nzuonno, a stu mumento,
     e int'+o suonno mancà 'o sciato
     mme so' ntiso comm' a mo!...
          Sottavoce, lentamente,
               core a core, uocchie 'int'+a ll'+uocchie
               mo te pozzo — finalmente! —
               doie parole suspirà...
 
Dimme, dimme — zitto, zitto —
     Mme vuo' bene?... Mme vuo' bene?...
     Fino a mo nun mme l' 'è ditto!..
     Mm' 'o vuo' di'? Mm' 'o vuo' di' mo?..
          Ma tu quase, int'+a sti bbraccia,
               viene meno, t'+abbandune...
               E int' a st'+uocchie, int'+a sta faccia,
               quanta /sì/, Dio!. Quanta /sì!/.....


##Virgiliana.

/Dal francese antico./
 
Amice, 'a funtanella addo' Ninetta
          se veneva a mmirà,
          guardate, è chesta ccà
          mmiez' a ll' erbetta.
E chella è 'a muntagnella addo' saglieva
          cu mme quase abbracciata:
          addo' 'a mana p' 'a strata
          io lle strigneva.
Mo' vutàteve 'a ccà: st'+arbero 'e noce
          'o vedite? Addereto
          a st'+arbero annascosta
     quanno mm'+ha fatto 'a posta,
          sapeva c' 'a vedeva
          mentre s'+annascunneva...
          . . . . . . . . . . . . . . . . . .
. . . . . . . . . . . . . . . . . . . .
Funtana, muntagnella, arbero 'e noce,
          chi ve po' cchiù scurdà?
          Ve vengo a ringrazià!
          Ll' ammore è doce....


##Doie ”purticese„

/Uno t'+ha ditto.../

###I.

Uno t'+ha ditto: «E che bella figliola!
     «Che bello purtamento signurile!
     «Oi purticesa, e ve ne jate sola,
     «cu st'+uocchie doce e stu viso gentile?..».
 
               E tu nun ll' 'è risposto.
                    E nun te si' ddignata
                    nemmeno d' 'o guardà...
                         Luntanamente
               luceva - aperta - 'a cchiesa
                    'e San Ciro putente...
                         Povera purticesa...
               Addo' facette voto 'e te spusà.
 
E, annascosto adderete a na culonna,
     llà t' aggio vista n' terra addenucchià:
     llà t' aggio vista n' faccia a na Madonna
     st' uocchie, lucente 'e lacreme, aizà...
               E tu, forse, mm' 'è visto.
                    Ma nun te si' ddignata
                    nemmeno 'e t' avutà.
                         Po' — lentamente —
               si' asciuta 'a dint' 'a cchiesa
                    'e San Ciro putente...
                    Povera purticesa!
               Addo' te fece 'o voto 'e te spusà...
 
 
/Tramonto a Puortece/

###II.
 
          D' 'a cchiesia 'e san Pascale
               'a campana, ca sona
               — cu nu suono argentino —
                         a mmatutino,
          a poppa e a prora
               sceta chi dorme ancora
               ncopp' 'o vuzzo e 'o vasciello
                         d' 'o Granatiello.
E, tutto nzieme, se sente na voce:
     «Ccà sta Teresenella 'a purticesa!
     Ddoje pe nu rano 'e purtualle doce!
     E so' meglio d' 'e fravule 'e cerase!...»
 
          'A campana d' 'a cchiesa
               mo sona — cu nu suono
               ca fa malincunia —
                         l'+avummaria.
          Sciso è int'+a ll'+onne
               'o sole — e s'+annasconne:
               'a vela 'e nu vasciello
               pare ca luce, ncopp' 'o cielo d'+oro
                         d' 'o Granatiello...
E, int' 'o silenzio, se sente na voce:
     «Ccà sta Teresenella 'a purticese!
     Ddoje pe nu rano 'e purtualle doce!
     E so' meglio d' 'e fravule 'e cerase!..»


##Siente, si vide...

Siente.... Si vide a chillo
     nfamone 'e Gennarino,
     dille ca è n'+assassino!
     No.... Nun lle di' accussì!
 
Dille.... E sì, sì... Dincello
     ca è tristo! È scellarato!
     Ca sempe chesto é stato!...
     No... Aspetta.... Nun ce 'o ddi'...
 
E si lle dice: «Rosa
     vurria sfucà pur essa,
     simbè pur essa stessa
     sta incerta si 'o po' fa...»?
 
No.... Di' ca i' sto' chiagnenno!
     Dille ca io stongo ardenno!
     Dille ca io sto murenno!
     Ma portammillo ccà...


##Pe Carmela...

/Pane amava Eco vicina,/
     /Eco Fauno saltellante.../
            Leopardi - /Da Mosco./
 
Pe Carmela 'Aitáno more —
     e Carmela a me vo' bene:
     ma cchiù in odio a me mme vene
     quanto bene mme vo' cchiù.
 
Che farria pe Carulina,
     che farria! Ma penza a n' ato.
     E chist'+ato scellarato
     già — pe n'+ata — 'a vo' lassà...


##Calasciunate

###I.

Quanto si' bella, e Dio te benedica!
     Mme pare 'a primmuggeneta 'e nu Duca!
     Sfusata comm' 'o fuso e comm' 'a spica!
     Tennera e ghianca comme a na lattuca!
     Tiene 'a stessa vetella 'e na furmica!
     E tiene 'a vocca comm' 'a cruna 'e n'+aco!..

###II.

Crèzia, e nun mme tuccà, ca io stongo ardenno!
     Ferma, e nun t'+accustà si no t'+allummo!
     E si puorte esca ncuollo fuïtenne!
     E si mme vuo' parlà, nfùnnete primma!
     O accostete, scìusciannote sciuscianno,
     Cu chisto ventaglietto tutte penne.....

###III.

'E tutto stu servì ca ll'+aggio fatto,
     neh, vedite e che premio ca mme spetta!
     M'+ha mannato na lettera a ntrasatto,
     cun dicenno: «È sepordo il nostro affetto».
     E cun dicenno: «Lettere e ritratte
     'e bbòglio n'+ata vota, in tutta fretta!...»

###IV.

Dormo 'a notte, e durmenno io penzo tanto
     ca mm' addormo accussì, mpruvvisamente:
     e si mme sonno ca te tengo accanto
     faccio nu suonno felice e cuntento...
 
Po', a poco a poco, mme sceto nfra tanto,
     mme voto attuorno - ma nun veco niente...
     E int' 'o silenzio me faccio nu chianto,
     e cu stu stesso chianto mm' addurmento...


##Stammo int' Austo e chiove...

Stammo int' aùsto e chiove,
     nun pare cchiù 'a staggione:
     ma nun mme fa mpressione,
               anze mme piace.
Mme piace st'+aria fresca
     ca p' 'a fenesta trase,
     e ca mme pare quase
               aria 'e ll'+autunno.
Mme piace si p' 'a strata,
     addo' nun passa gente,
     io sento sulamente
               parlà ddoie voce...
Malincunia, tu, forse
     tu, mme l' 'e' fatta amà!...
     E tu resuscità,
               tu 'a faie, stasera...


##Catena...

Catena, ca mme tiene ncatenato
     e nun te spiezze maie, si' lleggia, e ppise!
     Ma chi se ncatenaie stess'+io so' stato:
     e mo te porto 'a vintiquatto mise...


##'E llacreme d'+ammore...

'E llacreme d'+ammore
     so' ddoce pe chi 'e cchiagne.
     Ammore è nu dulore
     ca, quanto cchiù se lagne
     chi 'o prova, cchiù è felice.
 
     E 'o ssape — e nun 'o ddice.
 
 
Nun t'+avantà, si asciutte
     tènere st'+uocchie saie!
     D' 'o ffuoco c'+arde a tutte
     tu pure abbambarraie!
     Tu, ca nun si' felice.
 
     E 'o ssaie — ma nun 'o ddice......


##Che fa?.....

Che fa - quann' overo 'a vuo' bene -
     si chella ca tu t' 'e' truvata
               nun è na pupata,
     e ll' uocchie celeste nun tene?
                         Che fa?
                         Si 'a vuo' bene?
 
Sarrà dispettosa o crudela,
                         gelosa,
                         scuntrosa...
Sarrà chi sa che, pe chi 'a guarda...
               Ma che te riguarda,
                    si è tutto pe te?
 
 
Che fa, si stu core ca tiene
     ncatena cu ciento catene?
               Si 'o piglia, si 'o lassa,
     si 'o vota e 'o revota e 'o ntrattène?
                    Che fa?
                    Si 'a vuo' bene?
     E mo, tuttucciò che bbulite
                         dicite!..
                         Dicite
ca è brutta — ca 'o core nn' 'o tene...
               E i' 'a voglio cchiù bene!
                    Cchiù bene accussi!


##Si stu mierolo mme sesca...

Si stu miérolo mme sesca
     quann' i' traso int' 'o purtone,
     che vulite, ave raggione,
     nun mme pozzo ribbellà.
          Core a ccore isso m'+ha visto
               ciento vote cu Nannina,
               core a ccore — ogne matina
               e ogne sera — raggiunà...
 
Mo vede a me sultanto. E fa stu sisco
     comme vulesse dicere: «Ch'è stato?»
     Comme vulesse dicere: «'O ccapisco:
     Nannina t'+ha lassato...»
 
     M'+ha lassato. E sì, va bene...
          Mme disprezza — sta cu n'+ato —
          mm'+ha traduto — mm'+ha cuffiato —
          c'+aggia fa? Mm'+aggia sparà?
               Si mme sparo e po' che dice
                    sta simpatica vicina
                    ca è antipatica a Nannina,
                    e già stà pe s'+abbuccà?...
 
Mìerolo, ca mo tuorne a fa stu sisco,
     si' fino! Mme vuo' di': «Mo ll' 'e' ncarrata!
     Nannina è nfama? E tu miettela 'o ffrisco.
     Chesta è mmeglia 'e chell'+ata!..».


##Ll' ato juorno...

Ll'+ato juorno, scennenno p' 'a strata
     ca se parte d' 'o Vommero antico,
     quanno fuie mmiez' 'o llario 'a Nfrascata
     Nunziatina vedette passà.
 
«Primmavera!... — penzaie — Sì.. tu sola,
     cu st'+arietta ca scioscia 'a matina,
     tu, tu sola puo' fa Nunziatina
     a stu core c'+aspetta turnà...
 
St'+aria, st'+aria addurosa e suttile,
     nun è 'a stessa pricisa 'e ll'+ato anno,
     quanno, proprio priciso int'+Abbrile,
     p' 'a Nfrascata scennette cu me?...»
     . . . . . . . . . . . . . . . . . . . . . . .
 
Mme fermaie. M'+avutaie chiano chiano,
     e vedette ca s'+era avutata:
     mme faceva nu segno e' 'a mano,
     mme diceva cu ll'+uocchie: Bonnì!...
 
E cu 'e sciure d' 'o tiempo e cu 'e vvoce,
     Primmavera, 'a vì ccanno, è trasuta!...
     Songo asciute 'e llimóne acradoce,
     e mo stanno 'e ccerase p'+ascì...


##Quanno stammo vicine...

Quanno stammo vicine
     'a cchiù piccala cosa
     o ce fa troppo male
     o troppo bene:
          'o certo è ca cuiete,
               comme stanno tant'+ate
               nnammurate,
               nuie nun sapimmo sta..
                    Ma pecché?...
                    Ma chi sa?
 
Quanno stammo luntane,
     e ca proprio st'+ammore
     ce pare ca vo fa
     cattiva fine,
          nu ricordo, nu suono,
               nu mutivo 'e canzone
               'a passione
               fa cchiù ardente scetà...
                    Ma pecché?
                    Ma chi sa!...
 
O vicine o luntane
     è sempe 'a stessa cosa,
     e overo nun ce pò
     niente e nisciuno!
          Comm'+a me tu te struie,
               ca so' sempe scuntento,
               e so' cuntento...
               Che vo' di'? Che sarrà?
                    Ma pecche?
                    Ma... chi sa?...


##Arillo, animaluccio cantatore...

Arillo, animaluccio cantatore,
     zerri-zerre d' 'a sera
     ca nun te stracque maie,
     addo' te si' annascosto?
     'A do' cante? Addo' staie?...
          Passo — e te sento.
          E me fermo a sentì...
                    Zicrì! Zicrì!
                    Zicrì! Zicrì!
                         Zicrì!...
     E me pare ca staie
          (mmiez'+a ll'èvera nfosa)
          sott'+a sta funtanella,
          e int'+a stu ciardeniello
               ummedo e scuro
          d' 'o llario d' 'o Castiello...
          E cammino... E mme pare
               ca no: ca staie ntanato
               dint'+a nu pertusillo
               'e nu spicolo 'e muro...
                    O, chi sa, si' sagliuto
     ncopp'+a na petturata 'e na fenesta,
          e te si' annascunnuto
          mmiez' a na testa 'aruta
               e n'+ata testa...
  . . . . . . . . . . . . . . . . . .
Sera 'e settembre — luna settembrina,
     ca int' 'e nnuvole nere
     t'+arravuoglie e te sbruoglie,
          e 'a parte d' 'a marina
          mo faie luce e mo no —
               silenzio, nfuso
          quase 'a ll'+ummedità —
               strata addurmuta,
          (ca cchiù scura e sulagna
               quase s'+è fatta mo,
               e ca sento addurà
          comm'+addorano 'e sera
          cierti strate 'e campagna) —
                         arillo,
                    ca stu strillo
          mme faie dint' 'o silenzio
               n'+ata vota sentì...
                    Zicrì! Zicrì!
                         Zicrì!
          accumpagnate 'a casa
               stu pover'+ommo,
               stu core cunfuso,
               sti penziere scuntente,
               e st'+anema ca sente
               cadé ncopp'+a stu munno
               n'+ata malincunia —
                    chesta 'e ll'+autunno...


##Aspetta 'a primmavera.....

Aspetta 'a primmavera.
     Aspetta ca stu velo
     scuro d' 'o vierno nu se vede cchiù.
     Aspetta. Aspetta
     na jurnata sincera,
     n'+at'+aria, n'+ata luce e n'+ato cielo...
(E 'a bella primmavera
     addurosa, è bbenuta —
     ma pe tant'+ata gente e no' pe mme.
     E, 'o ssoleto, è passata,
          fresca, priata,
               allera —
     e fermata nun s'+è: se n'+è fuiuta...).
     Està, c' adduorme — afosa,
          abbagliante, pesante,
          che martirio che si'!
Venesse autunno!
E cadessero 'e ffronne,
          lentamente,
nziemm' 'o silenzio suio,
ncop' 'a stu munno....
     (Ma che buo'? Ma che guarde,
          tanto luntanamente,
          anema mia scuieta?
          Che desidere cchiù,
               si è troppo tarde?...).


##'O core d' 'a femmena...

/E tu pigliatillo.../
 
'O core d' 'a femmena
     è comme a na lettera nchiusa.
     Chi maie ce po' leggere?
     Chi 'o po' scanaglia?
          Mo abbruscia — mo spánteca —
               mo piglie e t'+ammenta na scusa,
               pe nun te fa ntènnere
               ca sta p'+avutà...
                         E tu
                    pigliatillo
                    accussì,
                    comm' i'
     ll' accetto e mm' 'o piglio...
                    Vuo' sentere?
                    E siente
               nu buono cunziglio.
               Cuntentete 'e nun sapé
                         niente.
 
'O core d' 'a femmena
     è comm' 'o rilorgio guastato,
     ca mo 'o siente sbattere,
     mo 'o vide fermà.
          Inzomma, ch'è 'a femmena?
               Ched'è? Nu mastrillo aparato.
               E 'o povero sórece
               è ll'+ommo, ecco qua.
                         E tu
                    pigliatella
                    accussì,
                    comm' i'
     ll' accetto e mm' 'a piglio...
                    Vuo' sentere?
                    E siente
               nu buono cunziglio.
               Cuntèntete 'e nun sapé
                         niente...