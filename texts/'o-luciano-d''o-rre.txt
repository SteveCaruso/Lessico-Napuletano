title 'O luciano d''o rre
author Ferdinando Russo
year 1908

#I

audio 'o-luciano-d''o-rre--nino-taranto.mp3 Nino Taranto

##1.ª

-Addò se vere cchiù, Santa Lucia?!
Addò sentite cchiù l'+addore 'e mare?
Nce hanno luvato 'o mmeglio, 'e chesta via!
N'+hanno cacciato anfino 'e marenare!
E pure, te facea tant'+allegria,
cu chelli bbancarelle 'e ll'+ustricare!
'O munno vota sempe e vota 'n+tutto!
Se scarta 'o bello, e se ncuraggia 'o brutto!

##2.ª

Ah, comme tutto cagna! A tiempo 'e tata,
ccà se tuccava 'o mare cu nu rito!
Mò ncopp'+'o mare passa n'+ata strata,
tutto va caro, e niente è sapurito!
Santa Lucia m'+ha prutiggiuto sempe!
M'+ha rata 'a vista 'e ll'+uocchie, pe veré
ca l'+ommo cagna comme cagna 'o tiempe,
e ca chi sa che vène, appriesso a me!

##3.ª

Io, quacche vota, quanno sto nfuscato
e me straporto a quann'+ero guaglione,
me crero ca so' muorto e sutterrato
sott'+'a muntagna 'e chisto Sciatamone!
Pare n'+ato paese! È n'+ata cosa!
Tu nce cammine e nun te truove cchiù…
E pure, è certo, era accussì spassosa,
Santa Lucia d'+'a primma giuventù!

##4.ª

Arbanno juorno, dint'+'e vuzze, a mmare,
c'+addore 'e scoglie e d'+ostreche zucose!
Verive 'e bbancarelle 'e ll'+ustricare
cu tutt'+'o bbene 'e Ddio, càrreche e nfose!
E chelli ttarantelle int'+'a staggione!
Femmene assai cchiù belle 'e chelle 'e mo'!
Uocchie 'e velluto, vocche 'e passione,
lazziette d'+oro e perne, int'+'e cummò!

##5.ª

Tutt'+'e ccanzone t'+'e ppurtava 'o mare,
p'+'a festa r'+'a Maronna r'+'a Catena,
cu 'a bbona pesca, 'e cuoppe r'+'e renare,
e 'a cantina 'e Cient'+anne sempe chiena!
Mò… che ne cacce? Cca s'+è fravecato!
Tutto è prucresso, pe puté arrunzà!
Si' marenaro? E, quanno 'e faticato,
fai ll'+uocchie chine… e 'a rezza nun t'+'o ddà!

#II

##6.ª

Quanta ricorde! Quanta cose belle!
N'+arena d'+oro e n'+abbundanza 'e ciele!
Treglie e merluzze, vive, int'+'e spaselle,
e 'o mare tutto cummigliato 'e vele!
Veneva 'a voce, da li pparanzelle:
"Aonna, 'o mare! Aonna!…„ E li ccannele
s'+appicciavano nnanza a li Ssant'+Anne,
p'+'a pruvverenzia "ch'+è venuta aguanne!„

##7.ª

Te redevano ll'+uocchie comm'+'o sole!
Tenive mmocca 'o ddoce d'+ogne mmèle!
Nfra l'+anno 'm+maretàvemo 'e ffigliole
cu uno 'e tutto, 'e musulline e tele!
N'+appicceco? Era justo 'e tre pparole!
Muglièreta? Nu scuoglio! Era fedele!
Ncapace 'e niente, a chillo tiempe bello,
c'+ogne cazetta era nu carusiello!

##8.ª

'E state, tuorno tuorno all'+ustricare,
muntagne 'e freselline e tarallucce.
L'+addore 'e purpetielle e fasulare
faceva addeventà pisce 'e cannucce!
E nterra 'a rena sciascïava 'o mare;
e, appriesso, 'o ballo d'+'e ttarantellucce;
e nu suono e chitarra e tammuriello,
e na magnata d'+ostreche 'o Castiello.

##9.ª

Facèvamo 'Accarèmia 'e ll'+ova tosta,
a chi se mmucava a doi pe morza!
Scummessa fatta, s'+accetta 'a pruposta,
e n'+agliuttive tre, cu tutt'+'a scorza!
E 'a coppa, vino niro comm'+'a gnosta,
e danne quanto vuò ca cchiù se sorza!
E 'o bello nun cadèvamo malate!
Robba sincera, e stuòmmece pruvate!

##10.ª

'E ffeste p'+'a Maronna 'e miez'+Austo!
'A nzegna pe ncignà l'àbbete nuove!
Te nce spassave e nce pruvave gusto,
pecché 'o pputive fa! Tenive 'e chiuove!
Mo', vai p'+assaggià vino, e siente musto,
te vonno dà 'e mellune senza prove,
e, comm'+a chillo, sfurtunato 'n+tunno,
si mine 'o sciato a mare, te va 'n+funno…

##11.ª

'A nzegna ne chiammava folla 'e gente!
D'+uommene e nenne friccecava 'o mare.
Sott'+'o sole, cu amice e cu pariente,
tu quanto te spassave, a summuzzare!
'O furastiero, nun sapenno niente,
si se fermava a riva pe guardare,
se sentea piglià pèsole: e ched'è?
Mm'+'o carrïavo a mmare appriesso a me!

##12.ª

E che vedive, llà! Strille e resate,
e chillo ca n'+aveva calatune!
Doppo: "Signò, scusate e perdunate!
È festa, e nun s'+affènneno nisciune…„
Cchiù de na vota nce se so' truvate
'a Riggina c'+'o Rre, sott'+'e Burbune…
E 'o Rre, ca tuttuquante nce sapeva,
quanta belle resate se faceva!…

#III

##13.ª

Io mo' so' bbiecchio, tengo sittant'+anne,
'a sbentura mm'+ha fatto 'o core tuosto,
embè, affruntasse pure ati malanne
pe vedé ancora 'a faccia d'+'o Rre nuosto!
Ferdinando Sicondo!… E che ne sanno?!
Còppola 'n+terra! N'+'o ttengo annascuosto!
E nce penzo, e me sento n'+ato ttanto!
So' stato muzzo, a buordo 'o Furminanto!

##14.ª

'O Rre me canusceva e me sapeva!
Cchiù de na vota, (còppola e denocchie!)
m'+ha fatto capì chello che vuleva!
E me sàglieno 'e llacreme int' all'+uocchie!
'A mano ncopp'+'a spalla me metteva:
"Tu nun si' pennarulo e nun t'+arruocchie!
Va ccà! Va llà! Fa chesto! Arape 'a mano!„
E parlava accussì: napulitano!

##15.ª

Quanno veneva a buordo! Ma che vita!
Trattava a tuttuquante comm'+a frato!
Sapeva tutt'+'e nomme: Calamita,
Mucchietiello, Scialone, 'o Carpecato…
Èramo gente 'e core! E sempe aunita!
"Murimmo, quann'+'o Rre l'+ha cumannato!„
Mo' che nce resta, pe nce sazzià?
Ah!… Me scurdavo 'o mmeglio!… 'A libbertà!

##16.ª

'A libbertà! Chesta Mmalora nera
ca nce ha arredute senza pelle 'n+cuolle!…
'A libbertà!.. 'Sta fàuza puntunera
ca te fa tanta cìcere e nnammuolle!…
Po' quanno t'+ha spugliato, bonasera!
Sempe 'a varca cammina e 'a fava volle,
e tu, spurpato comm'+a n'+uosso 'e cane,
rummane cu na vranca 'e mosche mmane!…

##17.ª

'A libbertà! Mannaggia chi v'è nato!
'A chiammàsteve tanto, ca venette!
Ne songo morte gente! s'+è ghiettato
a llave, 'o sango, sott'+'e bbaiunette!…
Mo', vulesse veré risuscitato
a 'o Rre ca n'+'a vuleva e n'+'a vulette!
E isso, ca passai pe ttraritore,
se ne facesse resatune 'e core!

#IV

##18.ª

Comme lle pïaceva 'a capunata!
Quase ogne juorno na capunatella!
Se ne faceva justo na scialata,
e doppo, 'o bicchierino e 'a pastarella.
Po', cu na bona tazza 'e ciucculata,
se pastiggiava sempe 'a marennella…
Ah, chella tazza! Chella tazza fuie,
ca, comm'+a mo', nce ha 'rruvinato a nuie!

##19.ª

Che nce mettette 'a rinto, chillo 'm+piso
ca, pe farlo murì, l'+avvelenaie?
Meglio era s'+isso nce mureva acciso!
Isso, ch'+è stato 'a causa 'e tutt'+'e guaie!
'O Rre nuosto 'o ssapette, 'n+paraviso,
e certo, 'o ggiurarrìa, nce 'o pperdunaie!
Ma si nun era 'o ttuòsseco 'e sta tazza,
n'+avriamo viste tanta cane 'e chiazza!

##20ª

Lassammo sta'! Nun ricurdammo niente!
Quanno nce penzo me sento malato!
Se verèvano a sciumme, 'e ppèzze 'argiente!
Mo' è raro pure 'o sòrdo scartellato!
Trasètteno?… Ma a botte 'e trademiente!
Nun me dicite ca me so' ngannato!
Trasètteno, gnorsì!… Senza cammise!
E 'o ddicevano stesso 'e piamuntise!

##21.ª

Mo' lloro stanno 'a coppa!… Mo' sta bene!
Ma, p'+arrivà, n'+hanno magnato sivo!…
A Palazzo Riale, 'e ccasce chiene!
Nce hanno spurpato anfino all'+uosso vivo!
M'+aggia sta' zitto, è ove'? Nun ve cummene
'e me sentì parlà?… Ve fa currivo?!
Llà s'+avriano jucato a paro e sparo
pure 'o Santo Tesoro 'e San Gennaro!

##22.ª

So' biecchio? So' gnurante? Nun capisco?
Me sustenite ch'+è tutt'+'o ccuntrario?
Embè… voglio sapè che fosse 'o Fisco!
Nun fui n'+aggrisso 'o cchiù straurdinario?
Io tengo 'a rrobba, tu m'+'o mmiette 'n+frisco,
po' me rice ca serve pe l'+Arario!
Parole nove!… Io nun cumbino cchiù!
St'+Arario fui ca t'+'o mmagnaste tu!

##23.ª

Chi ne sapeva niente, 'e chesti ttasse?!
L'+oro jeva accussì… comm'+'e lupine!
Ognuno, a gusto suio, magnava 'e grasse,
cu'+e ssacche chiene 'e rurece-carrine!
Mo' manco cu 'e ppatane uno se ngrasse,
ca vanno care comm'+'e tagliuline!…
Songo gnurante? Avraggio tutt'+'e tuorte!
Ma… quanno mai, io jastemmavo 'e muorte?!

##24.ª

Me so' mparato mo'!… È 'o sango stesso
ca se revota e nce scumbina 'e ccape!…
ah, tiempo bello!… Si' squagliato ampresso!
Nui simmo addeventate tanta crape!
Ah, so' gnurante?… Nce 'o scuntammo appriesso!
Po' verimmo sta porta chi l'+arape!
'E palazze?… So' belle!… 'E strate?… Pure!
Ma s'+è perza 'a semmenta d'+'e signure!

##25.ª

Addò stanno, Statella e Muliterno,
nu ruco r'+'a Riggina o n'+Uttaiano!
Fosse cchiù certo 'e vengere nu terno!
Nun m'+avantasse cchiù: "So' luciano!"
È stata vuluntà d'+'o Pat'+Eterno,
si no, v'+'o scummettesse a piezzo 'n+mano,
ca, si nun era munzignor Caputo,
chillo, 'o Sissanta, nun sarria venuto!

#V

##26.ª

So' stato marenaro mmiezo 'a scorta
d'+'o Rre, malato 'e chella malatia!
Tutte pronte a vigliarlo! Arreto 'a porta,
nnanz'+'a carrozza, sulo, 'n+cumpagnia…
Mai na parola! Mai na faccia storta!
Mai nu suspetto, pe Santa Lucia!
Era sicuro 'e jì, venì, restá…
'E luciane suoi stevano llà!…

##27.ª

Stevano llà! Na squatra pronta a tutto!
Ogne parola, ogne guardata, ogn'+atto!
Viaggio tristo assai! Viaggio brutto!
Cchiù de na vota s'+è purtato 'n+quatto!
Isso, ca ne vulea tirà 'o ccustrutto,
n'+arrivava a sapé che s'+era fatto
pe chella malatia misteriosa,
accussì nfama e tantu mai schifosa!

##28.ª

Vi' c'+anno fui, chillo Cinquantanove
cu chillo spusalizzio 'e Francischiello!
L'+otto 'e Jennaro, chiove, chiove e chiove!
C'+aveva fa? Partette, 'o puveriello!
Lampe e saette, mmiezo 'e strate nove,
e pigliaimo nu bello purpetiello…
Già, 'o Rre, ca nce credeva, 'a jettatura,
se ll'+era ntruitata, sta sbentura!

##29.ª

Partenno aveva ritto: "Si ncuntrammo
nu monaco, nu zuoppo o nu scucciato,
sarrà nu malaùrio! Cammenammo!…„
E da nu piezzo se sentea malato.
Nun fui parola ritta, nui guardammo,
e già 'o penziero suio s'+era avverato!
Chi ncuntrammo? Tre muònece! 'O ddicette!
E scatasciaino trònole e saette!

##30.ª

A Mugnano, cu 'o friddo dint'+all'+ossa,
scennette e jette a Santa Filumena.
Isso, 'e figlie, 'a Riggina, rossa rossa,
sott'+a nu viento ca 'o Signore 'o mmena!
Se sape! 'O sango lle fa tale mossa,
ca dint'+'a cchiesia se riggeva appena!
Doppo, s'+abbatte ncopp'+a nu cuscino,
e che nuttata cana, anfi' 'Avellino!

##31.ª

Meno male ca po' se repigliaie
e 'o juorno appriesso, all'+unnece, partette!
Ma credite ca 'o tiempo s'+accunciaie?
'O nfierno pure llà nce se mettette!
A munno mio, nun m'è succiesso maie!
Fui tanta e tanta 'a neva che cadette,
ch'+io nun v'+abbasto a dicere: zeffunno!
Llà nce cadette 'a neva 'e tutt'+'o munno!…

##32.ª

Nu cielo 'e chiummo, na campagna janca,
e nnanz'+all'+uocchie nu lenzuolo 'e neva!
Tu vai cecato… 'A zoza ca te stanca,
'e ddete 'e fierro… E 'a forza, chi t'+'a deva?
Po' cierti vventecate, a dritta e a manca,
ca sulamente Dio nce manteneva…
-Che facimmo?… Fermammo, Maistà?
E isso:-Jammo nnanza a cammenà!

##33.ª

Ma ch'+era 'acciaro, o steva 'n+frennesìa?
Facèvamo tre passe ogne doj'+ore!
E duraie duraie, chesta pazzìa,
nfi' a quanno nun turnaie 'o battitore.
-Maistà, nun è pussibbele, p'+'a via…
Ccà passammo perìcule e mmalore…
E, cunzigliato da 'o barone Anzano,
isso urdinaie:-Vutammo p'+Ariano!

##34.ª

E jettemo add'+'o Vescovo! Capite?
E 'o vescovo era Munzignor Caputo!
Doppo nu miglio a ppede, me crerite?
'o Rre arrivai nu straccio! Nterezzuto!
E no sul'+isso! Stevamo sfenite!
Nun tenèvamo 'a forza 'e chiammà ajuto!
'A Riggina, per farve perzuvaso,
jeva int'+a neva cu 'e scarpine 'e raso!…

##35.ª

Che nce vulette, pe piglià calimma!
'A sera, 'a bbona 'e Ddio, votta e magnammo!
Llà fuie 'o mbruoglio! 'O ppriparàino apprimma
chello vveleno, o che?… Nun ne parlammo!
Dicetteno ca no!… Bella zuzzimma!
Quant'è certo stu juorno ca sciatammo,
stu Munzignore ca v'+annummenaie,
dopp'+'o Sissanta, po'… se n'+avantaie!

##36.ª

Embè, chesto se fa?… Pròssemo tuio,
ca l'+'e cercata 'a mitria e te l'+ha data,
ca vene 'a casa toia, pe gusto suio,
'o vaie a ntussecà cu 'a ciucculata!…
Ma s'+io songo tentato, io me ne fuio,
nun già ca sceglio justo 'a mala strata
sulo pecchè vene 'o Demmònio e dice:
"Avvelèname a chisto, e simm'+amice!…„

##37.ª

S'+era perduto ogne timore 'e Ddio!
Putive suspettà 'e nu saciardote?
Va buono, se mpattai!… Ma ve rich'+io
ca l'+avarrìano acciso ciento vote!
Chisto, verite, è razziucinio mio!
Nce n'+addunàimo! Ch'+èramo, carote?
E po'… si parle ca nun si' birbante,
che vene a di' ca doppo te n'+avante?!

#VI

##38.ª

'O Rre, ca già nun se senteva buone,
pecchè già ncuorpo serpiava 'o mmale,
se sape! quann'+avette 'o calatone
se sentette cchiù peggio! È naturale!
Basta; nun 'o mmettimmo 'n custione,
nun ce scurdammo 'a cosa princepale!
Comme vulette Ddio, llà dintu llà,
magnàjemo… e nce ne jettemo a cuccà.

##39.ª

Ma 'a notte, all'+antrasatto, nu remmore
nce mena tutte dint'+'a stanza 'o Rre…
Vedennolo, accussì, cu ll'+uocchie 'a fore,
l'+addimannammo: -"Neh! Maistà… Che r'è?"
"-Llà… llà… chill'+ommo… Nu cuspiratore…
Se vuleva accustà… vicino a me…
Da nu spurtiello… dint'+'o muro… llà…"
E nui cercàimo… Ma che vuò truvà!

##40.ª

S'+era sunnato, e overo se credeva
d'+avè vist'+uno ca l'+assassenava,
quanno ca pe sti suonne che faceva
chell'+era 'a malatìa che cammenava!
E chi durmette cchiù?! Nun te veneva!
Arbava juorno e se chiacchiariava….
All'+otto, n'+ata vota 'a stessa renza!
Nce sentettemo 'a messa, e po': partenza!

##41.ª

Che precepizzio 'e via dopp'+Ariano,
jenno pe Foggia e Andria e pe Canosa!
'O Rre malato, chillo tiempo cano,
nu mbruoglio pusetivo 'e tuttecosa!
Ogne vivò, isso cacciava 'a mano…
('A veco sempe, chella mana nfosa…)
E po' a Bitonto, pe Ruvo e Trellizze,
e gente c'+aspettava a tutte pizze…

##42.ª

Aspetta, aspetta! 'O Rre passava 'e trotte,
pe tuccà Manferònia ampressa ampressa!
E p'+Acquaviva nce passàimo 'e notte,
e doppo n'+ora, cu 'a truttata stessa,
dïune, stracque, ammatuntate 'e bòtte,
cammina, pe ghì ncontra 'a Princepessa!
A Taranto, spezzate dinto 'e mmecce,
tu qua' fermata! Nce fermammo a Lecce!

##43.ª

E a Lecce se nchiummai! Nun pare overo,
pecchè, che saccio… s'+era repigliato…
Parlai cu tutte, ricevette 'o Clero,
e 'a sera stessa vulett'ì 'o triato!
Anze, vedite quanto steva allero,
ca, cu nu Truvatore appriparato,
isso alluccai: -"Che Truvatore! A chi?
Fate don Checco! M'+aggia divertì!…„

##44.ª

Ma 'o juorno appriesso, (e chi s'+'o suppuneva?)
nun se partette!… 'A cosa s'+aggravava…
'O duttore Lione ca curreva,
'o nzagnatore ca m'+'o salassava…
Apprimma, miccia miccia, chella freva
se nc'+era misa ncuollo e n'+'o lassava;
e 'a Riggina, gialluta comm'+'a paglia,
fa correre, da Napule, a Ramaglia.

##45ª.

Vene Ramaglia cu Capozze, vene
ll'+anema 'e ll'+urzo, vene tutt'+'o munno!
Se po' sapè che r'è?! Chi te sustene
ca se va a galla; chi ca se va nfunno;
chi se stregne int'+'e spalle; chi cummène
ca nun 'o ssape, e 'o ddice chiaro e tunno…
Eppure, chillo, 'o Rre, l'+aveva ditto!
"Tengo 'o presentimento ca so' fritto!…„

#VII

##46ª.

Già, quanno stu Ramaglia fui chiammato,
primma ca stu viaggio se facesse,
dicette 'o Rre: – "Ramà, si scienziato?
E vedimmo sta scienzia che dicesse!„
Ramaglia 'o vesetai. – "State malato!
È niente, ma però… ve prupunesse…„
'O Rre 'o guardai. – "Che prupunisse, di'?„
-"Maiestà… ve prupunesse… 'e nun partì!„

##47.ª

-Pecchè? dicette 'o Rre; ch'+è funnarale?
-No… nient'+'e chesto! Mill'+anne 'e saluta!
Ma che facimmo? Pe scanzà nu male,
mettimmo ncopp'+a cuotto acqua vulluta?
E 'o Rre: -Ramaglia mio, si' n'+animale!
Sta cosa 'n+capo chi te l'+ha mettuta?
Nun me vuò fa' partì? Pe chi me piglie?
Quant'+'e avuto, pe darme sti cunziglie?!

##48.ª

E vulette partì! Nu cuoccio tuosto,
ca 'o simmelo comm'+isso, nun ce steva!
Tu l'+'e chiammato? E chillo t'+ha rispuosto…
Na cosa bona pure t'+'a diceva!
Ma che buò fa'? pe malaurio nuosto,
quanno ncucciava, niente nce puteva!
'A pigliai storta, se mettette 'n+tuono,
e vulette partì, malato e buono!

##49.ª

Che v'+aggia di'? Chi sa!… Si nun parteva
ferneva tuttecosa a ppazziella,
e chella sfenetezza che senteva
sarrìa passata cu na misturella…
Arïano aspettava, isso nun jeva,
e scumbinava buono 'a jacuvella,
e te lassava comm'+a statue 'e sale
a Munzignore e a tutt'+'e libberale!

##50.ª

Pirciò fui smaleditto, stu viaggio
cu 'a jettatura 'e trònole e saette!
E pirciò, pe sta causa 'e stu rammaggio,
anfino a Manferònia nun se jette!
Jettemo a Bare… Già traseva Maggio…
Era 'o vintotto 'Abbrile… o vintisette…
E nce arrivàimo mmiezo a spare e suone,
e na gran folla 'e pupulazzione.

##51.ª

Ma n'+ato malaurio l'+attuccava!
Te pareva na cosa fatt'+apposta!
Sott'+'e balcune 'a folla aumentava,
(genta tutta fedele 'a causa nosta)
e lle sbatteva 'e mmane, e l'+accramava:
Vivò!… Vivò!… Vivò!… Botta e risposta…
Embè, 'o ccrerite? Justo mmiezo 'a via,
'o Rre a chi vede? Na cunfrataria!

##52.ª

Cosa ca, si se conta, uno te dice:
"A chi l'+assigne? Va ncujeta a n'+ato!„
E isso, (ca 'o Signore 'o benedice!)
nce rummanette troppo spaventato!
Ogne mumento sunnava nemice,
e, p'+'a paura, sempe cchiù malato,
ve putite penzà cu che allegrìa
ricevette, accussì, Maria Sufia!

##53.ª

Nun se gudette niente, 'e chelli ffeste!
Parlava appena, passanno 'e paise!
Quatto, cinco parole, lestu-leste,
addò ca chillo ne facea fa' rise!
C'+argentaria! C'+adduobbe e frusce 'e veste!
'E Ppuglie ne spennettero turnise!
Triate, balle, serenate, sciure,
e isso ncopp'+'a branda cu 'e delure!

##54.ª

Ogge, nu poco meglio, e respirava;
dimane, verde peggio d'+'e ccutogne!
A tavula, penzava e nun magnava…
Cu 'a capa sotta, se guardava ll'+ogne…
Murtrïuso, accussi, sfarnetecava,
penzanno certo a chelli gran carogne
c'+aveano armato contr'+a isso 'a mano
e 'a bbajunetta 'e Gisalao Milano.

#VIII

##55.ª

Bare era propio na galantaria,
cu tutte chilli princepe rignante
c'+accumpagnàino 'a sposa! E p'+'allegria
tu te sentive overo n'+ato ttanto!
Chesto, pe dint'+'e ccase e mmiezo 'a via,
pecchè add'+'o Rre se ne faceano chiante!
Po' avevano urdinato: -Lengua 'm+mocca!
-Comme sta 'o Rre? -Sta buono… ma se cocca…

##56.ª

Aviveve 'a vedè chella Riggina!
Pe dà sullievo 'o Rre, facev'+un'+arte!
Jeva essa stessa pure int'+'a cucina!
Na santa 'n cielo m'+'a mettite 'e parte!
Senza vulè durmì, sera e matina,
a priparà dicotte, a firmà carte…
E parlava cu miedece e dutture,
danno curaggio a 'e stesse prufessure!

##57.ª

Passava 'o tiempo… 'O mmale aumentava…
Nisciuno cchiù diceva na parola…
Nisciuno cchiù durmeva o risciatava,
nfra nu silenzio 'e quanno 'a mosca vola…
Lampe allumate, gente ca pregava,
e ll'+uoglio santo, e l'+acqua 'e San Nicola,
e l'+abbetiello 'e Sant'+Affonzo… Che!…
Mò era n'+ombra 'e Rre, nun era 'o Rre…!

##58.ª

E venette 'o scatascio! Se sapeva!…
Giesù! Chill'+uocchie suoi!… Comme guardava!.
Vivo, senteva 'a morte, e nun mureva,
vedenno 'o cuorpo ca se nfracetava!…
delure dint'+ali'+osse, friddo, freva,
nu tremmulicchio ca te spantecava,
na smània 'e sete, senza arrepusarte,
e vierme ca ll'+ascéano 'a tutte parte…

#IX

##59.ª

Comm' 'o purtàimo, a buordo 'o Furminanto?
Comme jette da Puortece a Caserta?
Erano mise, e chi assaggiava tanto!?
Erano mise, ch'+io durmevo allerta!
Doppo prïato a Dio santo pe santo,
'a povera Riggina, amara e sperta,
dice: – Tentammo st'+urdema speranza,
e mannammo a chiammà Vicienzo Lanza!

##60.ª

Chisto era gran duttore e libberale,
ma currette, dicìmmola comm'è!
Surtanto, le fui ditto, tale e quale,
ch'+isso, 'o malato nun l'+avea vedè!
S'+era penzato ca pareva male
fa trasì stu nemico nnant' 'o Rre;
e Lanza se strignette dint' 'e spalle:
"A saluta d'+'o Rre nun va tre calle!„

##61.ª

– Comme, nun va tre calle? – V'+'o ddich'+io!
È inutele, sta vìseta add'+'o Rre!
Io so' chi so' ! Faccio 'o mestiero mio!
Ma è troppo tarde, mo! Sentite a me!…
P'+'o riesto, nu miracolo 'o fa Dio;
ma… si 'o facesse… 'o vvularria vedè!
'O fatto è chiaro comm'+acqua 'e funtana!
Dàtele latte 'e femmena, e se sana!

##62.ª

'O miedeco curante era Rusato,
e se mettette a ridere. – N'+'o ccrire?
dicette Lanza; fai c'+aggio sbagliato?
Nnanza a Vicienzo Lanza nun se rire!
E, certo, o scienzia, o c'+ato fosse stato,
nui simmo jute cu 'e vestite nire!
Speràvamo, nce dèvamo curaggio,
ma 'o Rre murette 'o vintiduie 'e Maggio…

##63.ª

Chest'è, quann'+'a Furtuna è na zuzzosa!
Si tu 'o rilorgio 'o guaste int'+'o cungegno,
hai voglia 'e l'+accuncià, ca nun è cosa!
E accussì fui! Muort'+isso, muorto 'o Regno!
'A strata se facette ntruppecosa,
Calibbarde aspettava e avette 'o segno;
cade Gaeta, doppo quatto mise,
e nui… natàimo ttutte int'+'e turnise!

##64.ª

Ah! Ah! Me vene a ridere, me vene!
Ogneruno sperava 'avè na Zecca,
tanta renare quanto so' ll'+arene,
'a gallenella janca, 'a Lecca e 'a Mecca!
Faciteme 'e berè, sti ppanze chiene!
Seh, seh! Quanno se ngrassa 'a ficusecca!
Comme scialammo bello, dint'+a st'+oro!
Sciù pe la faccia vosta! A vuie e a lloro!

##65.ª

Ccà stammo tuttuquante int'+'o spitale!
Tenimmo tutte 'a stessa malatia!
Simmo rummase tutte mmiezo 'e scale,
fora 'a lucanna d' 'a Pezzentaria!
Che me vuò di'? Ca simmo libberale?
E addò l'+appuoie, sta sbafantaria?
Quanno figlieto chiagne e vo' magná,
cerca int'+'a sacca… e dalle 'a libbertà!