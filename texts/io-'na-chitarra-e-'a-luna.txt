title Io, 'na chitarra e 'a luna
author E.A. Mario
music E.A. Mario
year 1913

Vattenne, core mio, vattenne sulo
P' 'e vvie sulagne!
Chi sà, tte cagne mò
Ca sì figliulo,
Chi sà, tte cagne.
 
E, già ca tu sì nato cantatore,
Va' e canta si staje triste o 'e buonumore!
 
Canta pe' tte,
Canta pe' tte
E nun chiammà a nisciuna,
Tu, 'na chitarra e 'a luna!
 
E nun te fà venì 'a malincunia
P' 'e vvie ca sanno
Chi, pe' 'ngannà, veneva 'ncumpagnia
Cu mme cantanno.
 
E, si me tremma 'ncopp' ê ccorde 'a mano,
Sieguete a cammenà, va' cchiù luntano!
 
Canta pe' tte,
Canta pe' tte
Senza penzà a nisciuna,
Tu, 'na chitarra e 'a luna!
 
E si truove a quaccuno e dice: "E comme,
Tu sulo? E chella?"
E si te dice 'e chella pure 'o nomme,
Tu, scordatella!
 
E si chistu quaccuno fosse 'Ammore
Cagnate nomme e di':
"State in errore!
 
Canto pe' mme,
Canto pe' mme,
Nun voglio cchiù a nisciuna,
Io, 'na chitarra e 'a luna!"