title Canzone e Ariette nove
author Salvatore Di Giacomo
year 1916
section Lassammo fa' Dio
order 2

##Lassammo fa' Dio...

'A dummeneca 'e Pasca
     d' 'o mille e noveciento, 'o Pateterno
     (ca s'è susuto sempe int' 'e primm'+ore)
     di buonissimo umore
     se scetaie mmerz' 'e sette,
     fece chiammà san Pietro e lle dicette:
 
«— Pie', siente, stammatina
     è na bella jurnata
     e ll'+aria è fina fina:
     vurria fa na scappata
     n'+Terra... Che te ne pare?»
«— Mah! — dicette san Pietro —
     (santo napulitano e, m' Paraviso,
     capo guardapurtone) —
«— Mah... Lei siete il padrone!
     Vulite vedé 'a Terra? E fate pure...
     Però... vedete... francamente, 'a Terra
     è nu poco afflittiva.
     V'+avesse disgusta?...
               « — Ma che! Che dici!
     Su, vèstiti! Scendiamo!...
     Dove ci fermeremo? Dove andiamo?...
     Napoli!... Che? Ti pare?
               « — Èh! Sissignore:
     se dice: Vide Napule e po' muore!»
 
E senza perder tempo. llà ppe llà,
     san Pietro se vestette comilfó:
     nu pantalone inglese a quadrigliè,
     nu gilè (comm' 'o pòrteno 'e cocò)
     tutto piselli verdi in campo blu,
     cappiello a tubbo, cravatta a rabà,
     scicco stiffelio di color rapè,
     e un piccolo bastone di bambù.
 
« — Sto bene?» « — Elegantone!...
     Andiamo dunque!» « — E ghiammo...
     Quanto mme piglio 'e guante...»
     Ed in un batterdocchio eccoli a Napoli,
     in mezzo piazza Dante.
 
'O Patre Eterno vutaie ll'+uocchie attuorno,
     scanzaie nu tramme, se mettette 'a lente,
     e proprio come un semprice murtale,
     (ma però con accèndo forastiero)
     dice: « — Sai, caro, ma l'è mica male
     questa vostra città! Mi fa piacere
     assai di rivederla:
     ci mancavo dal secolo passato...
     Ma proprio ha molto, molto migliorato!
 
La statua qui davante
     cosa l'è? L'+Aligherio?...»
« — No — dicette san Pietro — Questo è Dante..
     Grand'+uomo!... E questa sulla mano destra
     è la famosa chiesa 'e San Michele;
     quello è il Liceo Vittorio Emmanuele:
     più sopra c'è il Museo. Questo, rimpetto,
     è il caffè di Diodati.
     Ce vulimmo assettà diece minute?»
« — Entriamo pure». E 'o Signore trasette
     in quelle belle sale ornamentate,
     e san Pietro dicette al cammariere:
« — Favorite due mezze limonate.»
 
Erano 'e ddiece e mmeza
     e 'a jurnata era bella. A mille a mille
     passìaveno 'e ggente
     pe mmiez' 'a strata e ncopp' 'e marciappiede;
     e vedive mmiscate
     femmene, uommene, gruosse e piccerille,
     nutricce, serve, prìevete e surdate...
 
«Oh, qual vista gentile!
     (dicette 'o Pateterno
     pusanno 'o cucchiarino)
     Ma com'è che si dice,
     caro quel mio Pierino,
     che la Terra è infelice?
Ma guarda, guarda un po' che movimento,
     che scena pittoresca e che allegria!
     Via, son proprio contento!...
     Be'?... Pietro?... E parla, vecchio brontolone!
     Non sei della mia stessa opinione?»
 
«Sì — rispunnette 'o viecchio — E opera vosta
     è certamente tutta chesta ccà:
     certo: chi 'o ppo' negà?...
     Però... Vi siete presa 'a limunata?...>
«Si, ho finito...» «Embè, usciamo.
     Signori, a tutti!...» «Buona passeggiata!».
«Dunque dicevi?» «E c'+aggia di'?... Guardate!
     Tenite mente attuorno!... Che bedite?
     Che ve pare?... Dicite.»
 
 
/'A carità!../
 
 
Dio guardaie — spaventato. Mmiez' 'a strata,
     stuorte, struppie, cecate,
     giuvene e bicchiarielle,
     guagliune senza scarpe,
     vicchiarelle appuiate a 'e bastuncielle,
     scartellate, malate,
     e ciert'+uocchie arrussute
     chine 'e lacreme — e mane
     secche, aperte, stennute...
 
— 'A carità!...
          Sta voce
     'e voce a centenara
     sentette, 'a tutte parte,
     disperata, strellà:
     e quase lle parette
     dint'+a n'+eco e 'a luntano,
     sentì 'o stesso lamiento:...
                    — 'A carità!...
. . . . . . . . . . . . . . . . . . . . . .
Cu na resella amara,
     e allisciannose 'a barba 'a franciscana,
     San Pietro suspiraie: «Nun c'è che fa'!..
     Mo nu' ve frasturnate,
     sentite a me: mo jammuncenno 'a ccà:
     piuttosto quando siamo in Paraviso
     se ne riparlerà...
     Come?... Non ho capito...»
                    'O Patre Eterno
     capuzziava, parlava isso sulo,
     teneva mente in aria... Tutto nzieme
     fece segno c' 'a mano. E nu lenzulo
     scendette sulla Terra lentamente,
     lo stendettero a terra in piazza Dante
     nu centenaro d'+angele
     tutte vestute 'e velo —
nce ammuntunaino, dinto, 'e puverielle,
e s' 'e purtaino n'+cielo...
. . . . . . . . . . . . . . . . . . . . . . .
 
/'A mappata./
 
 
Figurateve nu poco
     sta mappata ca pe ll' aria
     ogne tanto s'+abbuffava,
     se sbuffava — e viaggiava
     ncopp' 'o viento — chiana 'e strille,
     chiena 'e ggente — Cchiù de mille!
Figurateve nu poco che nzalata e c'+ammuina!
     Chi chiagneva, chi rereva,
     chi alluccava: «I' mo mm'+affoco!»
     Chi cantava — chi chiammava:
— Neh, Totò!.... — Peppi'!... — Giova'!..
     Donn'+Anié! — Don Ferdinà!...
— Mo addo' jammo?... — E ba' nce 'o spia!...
— Chi s' 'a fatta 'a pippa mia?...
— Prufesso'!... — Pronto!... — Addo' state?
— Sto cchiù ncoppa.... — A voi! Sapete,
     abbarate addo' sputate!...
— Ma che ghiammo int' 'o pallone?!..
— Pe', tenisse nu muzzone?...
— Bu! bu! bu!... — Chi è?!.. Passa llà!...
— Nun buttà!... — Sode cu 'e mmane!...
— Neh, chiammateve a stu cane!..»
. . . . . . . . . . . . . . . . . . . . . . .
Appena miso pede m' Paraviso
     ll' angele mmiez'+a ll'+erba 'e na vallata
     se fermaino mparanza
     e pusaino 'a mappata,
     ca pe dduie tre minute se muvette,
     ruciuliaie pe terra e, tutto nzieme,
     s'+arapette essa stessa. E se sentette
     'a voce 'e n'+ommo ca diceva a ll'+ate:
— Uscite, miei signó', simmo arrivate!...
 
 
/'A tavuliata/
 
 
Mmiez' a nu scampagnato, addo' nasceva
     vicino 'a viuletta 'a margarita,
     ncopp'+a ll'èvera corta, ca luceva
     comm' 'o velluto nfuso,
     quatto tavule, pronte
     e apparicchiate a ll' uso
     d' 'e meglie risturà,
     pareva ca dicessero: «Venite!
     Favurite a mangia!..»
E che ce steva esposto! 'A meglia carne,
     'o meglio pesce, 'e frutte cchiù assurtite,
     cchiù gentile e cchiù ffine:
     'a mela, 'a pera, 'o fenucchiello, 'a fava,
     'a nanassa, 'o mellone,
     ll' uva, 'e nnoce, 'e bbanane, 'e mandarine,
     e tutto 'o bbene 'e Dio fore staggione.
Vine paisane, e vine mbuttigliate
     col sùvero d'+argento e l'+etichetta:
     liquori delle frabbiche premiate,
     curassò, strega, cùmmel e anisetta:
     e in mezzo a questi (pe fa na surpresa
     a quacche puveriello furastiero)
     preffino il vischisodo a marca inglesa!...
. . . . . . . . . . . . . . . . . . . . . . . . .
Avite ntiso male
     /Miseria e nubiltà?/
Ve ricurdate quanno Sciosciammocca
     e chill'+ati stracciune,
     con l'+acquolina in bocca
     guardano ncopp' 'a tavula 'e mangià
     chella bella zuppiera 'e maccarune?
 
Non vi dico altro. Pe quase mez'+ora
     ato nun se sentette
     (mmiez' a tutta sta gente
     ca mangiava, bbeveva,
     e sciglieva a piacere)
     ca 'o rummore d' 'e piatte e d' 'e furchette
     e 'o ndrì ndrì d' 'e butteglie e d' 'e bicchiere...
 
 
E all'+urdemo d' 'o pranzo
     (nu poco fatto a vino)
     s'+aizaie nu cecato
     'e na trentina d'+anne.
     Doie tre vote tussette,
     s'+adderezzaie, sputaie, fece n'+inchino,
     e stu brinnese, a voce auta, facette:
                                /'O brinnese./
 
 
«Cumpagne e care amice! Premmettete
     c'+a stu bello signore,
     ca nce ha fatto l'+onore
     'e ce mmità ccà ncoppa
     a bèvere e a mangià,
     io gli rivolgio nella sua presenza,
     come attestato di ricanoscenza,
     quatto parole p' 'o ringrazià!
 
«Grazie, grazie, signo'!.... Grazie! Vv' 'o dico
     a nomme 'e tutte chiste sfurtunate,
     ca se so' sazìate,
     e ca p' 'a primma vota,
     senza stennere 'a mano,
     mmiez'+a ll'+aria addurosa 'e stu ciardino
     hanno pruvato 'o broro, 'a carne, 'o vino!...
«Ccellenza! E cumpatite sti pparole,
     ca so' napulitane
     e nun so' ttaliane
     comme ve mmeretate!
     Io nun aggio pututo sturià!
     Nun me pozzo applicà!...
     Guardate!... Io nun ce veco! 'A che so' nnato
     io nun beco a nnisciuno!...
     So' cecato, guardate... So' cecato!...
     Ccellenza, e che piatà!..»
'A voce lle mancaie. Chiagneva.... 'A mano
     ca teneva 'o bicchiere
     s'+acalaie chiano chiano
     e 'o pusaie ncopp' 'a tavula. Isso stesso
     comme si 'o vino 'o fosse risturbato,
     se chïaie lentamente int' 'e ddenocchie,
     e, cadenno assettato e abbandunato,
     fissaie dint' 'o bbacante 'o gghianco 'e ll'+uocchie...
. . . . . . . . . . . . . . . . . . . . . . . . .
 
 
                            /Nonnanonna./
 
 
. . . . . . . . . . . . . . . . . . . . . . . . .
«Oi suonno, Suonno!...
 
Suonno, ca te ne parte 'a ll'+uriente,
     e nun t'+abbence prencepe o rignante,
     oi Suonno, e vienetenne lentamente,
     e, m' ponta 'e pede, férmete ccà nnante....
E, si si' piatuso e si' putente,
     stienne sta mano, e adduorme a tuttuquante...
 
«Vienece, suonno!...
 
Te manna San Giuseppe 'a Bettalemme,
     e, sotto 'a porta, chi te mmosta 'a via
     cu nu ramo 'e viole,
     è 'a Vergene Maria...»
 
(E chi te chiamma ccà, Suonno, tu 'o ssaie,
     so' chille ca cuntente
     nun se scetano maie...).
 
«Vienece, Suonno!...»
 
(E tu nchiudele ll'+uocchie doce doce,
     comm' 'e nchiudiste a Giesù Cristo n'+croce...)
. . . . . . . . . . . . . . . . . . . . . . . .
'O Suonno s'+accustaie.... Ma n'+ombra nera
     lle cammenava appriesso,
     n'+ombra longa e liggiera,
     c' — appena isso 'a vedette e se fermaie —
     s' acalaie, ll'+afferraie,
     s' 'o strignette int' 'e bbracce forte forte,
     e, cu nu filo 'e voce.
     lle dicette: «Vattenne!
          Famme passa. So' 'a Morte...».
. . . . . . . . . . . . . . . . . . . . . .
 
— E mo che dice?... — dicette a San Pietro
     'o Patre Eterno — Guarda!
     Nun è meglio accussì? Tutta sta gente,
     turmentata e nnucente,
     mo ncopp' 'a Terra che turnava a fa?...
     Doppo n'+ora felice c'+ha passata,
     guarda, è passata int'+a l'+eternità....
. . . . . . . . . . . . . . . . . . . . . .
— Là!... Guardate!.. Là... là!... — c' 'a mano stesa
     e trattenenno 'o sciato,
     san Pietro lle mmustaie ca quaccheduno
     ch'+era rummaso aizato
     mo se vutava attuorno — e se muveva....
— Là!... Na femmena!...
 
                    E chella,
     comme fosse mpazzuta,
     cammenava, curreva,
     nciampecava e cadeva,
     e s'+aizava... E fuieva
     Chiammátela! Addo' va?!...
— Zitto!.. — dicette 'o Padre Eterno — Zitto...
     Lass' 'a fa... lassa 'a fa....
 
 
/Cade 'a cielo, 'a mammarella,/
 
/puverella, puverella...../
 
 
Curreva, fuieva
     pe nnanz' 'e cumpagne passanno,
     (ca nun se muvevano cchiù)
     sperduta — abbeluta,
     chiagnenno, tremmanno,
     mpauruta — sbattuta,
     curreva, curreva int'+a ll'+ombre
     e dint' 'o silenzio d' 'a sera,
     Nannina /'a pezzente/....
E, senza sapé cchiù addo' jeva,
     curreva, curreva....
Nfi a che — tutto nzieme —
     Uh Dio!.. se sentette
     mancà sott' 'e piede 'o tterreno....
     E 'a cielo cadette....
. . . . . . . . . . . . . . . . . . . . . .
Scinne, scinne, puverella
     ca — int' 'a notte chiena 'e stelle —
     na palomma 'e notte pare
     cu nu triemmolo int' 'e scelle....
Scìnne n'+terra, palummella,
     passa' 'e monte, passa 'o mare,
     vola, sciulia, scinne.... Va,
     ll'+aria è 'a toia. Te porta 'o viento
     si te stracque e t'+abbandune....
Quanta miglie staie facenno?
     Nu minuto e nne faie ciento —
     e quant'+ate, p'+arrivà!...
 
Ma mo luceno, 'a luntano,
     luceluce a mmeliune....
     E so' lume!... E 'a luna, 'a luna
     già fa 'o mare nnargentà....
Scinne — scinne.... Si' arrivata....
Guarda.... 'A 'i' llà... Napule! 'A 'i llà!...
. . . . . . . . . . . . . . . . . . . . . .
 
 
/Mammarè, ringrazia Dio...../
 
 
Nanninella 'a pezzente
     guardaie ccà, guardaie llà, s' urizzuntaie,
     e truvaie finalmente
     'a via d' 'a casa soia. Sunava ll'+una
     a Sant'+Eliggio. E dint' 'o vico scuro
     sciuliava ncopp' 'o muro
     nu raggio 'e luna.
. . . . . . . . . . . . . . . . . . . . . .
 
« — Ninno!
     Ninno!
     Sto ccà!... Mamma è turnata!....».
     E 'a porta, mez'+aperta e meza nchiusa,
     'e nu vascio vuttaie cu na spallata.
     Trasette 'e furia. Currette addó steva
     nu piccerillo dint'+a nu spurtone...
     S'+acalaie.... Chillo povero guaglione,
     c'+appena appena teneva nu mese,
     sennuzziava, cu 'e manelle stese....
 
 
/Lassammo fa' Dio.../
 
 
Nanninella /'a pezzente/
     ll' arravugliaie dint'+a nu sciallo viecchio,
     s' 'o pigliaie m'+braccia - s' 'o strignette m'+pietto,
     e dint' 'o chiaro 'e luna,
     e asciuttannose ll'+uocchie a 'o mantesino,
     lle dette latte e — s' 'addurmette nzino...


#Ariette nove

##Amice, si ve dice...

Amice, si ve dice
     ca è stata colpa mia,
     ve dice na buscia:
               nun 'a credite.
Si fa vedé ca chiagne,
     ca strilla o se dispera,
     sta nziria nun è overa:
               è finta, è finta!
So' nierve? Embe', sti nierve
     ll'+hanna passà, mmalora!
     'E nierve ogne mez'+ora?!
               Essi! Tu vide!..
Basta, si vo' fa pace...
     Che v'+aggia di'?.. Va bene...
     Spiatele a c'+ora vene —
               i' ccà ll'+aspetto.


##Mutive 'e canzone.....

Mutive 'e canzone 'e tant'+anne,
     'e tant'+anne fa,
     cchiù ddoce, cchiù lente
     turnateme a mmente....
          Venite, venite... Io ve sento,
               parole, ca mo, chiano chiano,
               e 'a tanto luntano,
               turnate a stu core scuntento,
               turnate a parlà...
                    Parole d'+ammore,
                         parole 'e dulore,
                         ca quase ncantato
                         rummano a sentì....
 
Ma tu, tu ca dint'+a sti vvoce,
     ('e tant'+anne fa!)
     te vaie nzinuanno,
     e mmurmulianno,
     nun essere n'+ombra ca passa,
          ca stenne na mano 'a luntano...
          Ma strigne sta mano
          c' 'a toia tene strenta e nn' 'a lassa...
          E tuorneme a di'
               parole d'+ammore,
                    parole 'e dulore,
                    ca io quaso ncantato
                    starraggio a sentì....


##Na voce luntana...

Na voce, luntana luntana,
     risponne a sta voce: «Sto' ccà!»
     E mo, ca i' saluto c' 'a mano,
     nu segno na mano mme fa...
Addio, bastimento ca parte,
     e Nina te puorte cu te!
     Si 'o mare pe sempe ce sparte,
     cchiù 'o mare nun voglio vedé...
 
E tu ca mme dice partenno:
     «Nun passa nu mese e sto' ccà!»
     tu 'o ssaie ca te saccio e te ntenno,
     tu 'o ssaie ca nun puo' cchiù turnà...
Vattenne, vattenne... È fenuta
     sta smania cucente, int' a te.
     Si no nun sarrisse partuta!
     Si no te starrisse cu me...


##Damme 'a mano...

Damme 'a mano... Lentamente
     nu viulino sta sunanno,
     e io te tengo, finalmente,
     core a core, strenta a me.
          Sento 'a toia dint'+a sta mano,
               sento 'o sciato 'e sta vucchella,
               e chist' uocchie, chiano chiano,
               dint' 'e mieie veco guardà...
 
Quanta vote aggio penzato,
     pure nzuonno, a stu mumento,
     e int'+o suonno mancà 'o sciato
     mme so' ntiso comm' a mo!...
          Sottavoce, lentamente,
               core a core, uocchie 'int'+a ll'+uocchie
               mo te pozzo — finalmente! —
               doie parole suspirà...
 
Dimme, dimme — zitto, zitto —
     Mme vuo' bene?... Mme vuo' bene?...
     Fino a mo nun mme l' 'è ditto!..
     Mm' 'o vuo' di'? Mm' 'o vuo' di' mo?..
          Ma tu quase, int'+a sti bbraccia,
               viene meno, t'+abbandune...
               E int' a st'+uocchie, int'+a sta faccia,
               quanta /sì/, Dio!. Quanta /sì!/.....


##Virgiliana.

/Dal francese antico./
 
Amice, 'a funtanella addo' Ninetta
          se veneva a mmirà,
          guardate, è chesta ccà
          mmiez' a ll' erbetta.
E chella è 'a muntagnella addo' saglieva
          cu mme quase abbracciata:
          addo' 'a mana p' 'a strata
          io lle strigneva.
Mo' vutàteve 'a ccà: st'+arbero 'e noce
          'o vedite? Addereto
          a st'+arbero annascosta
     quanno mm'+ha fatto 'a posta,
          sapeva c' 'a vedeva
          mentre s'+annascunneva...
          . . . . . . . . . . . . . . . . . .
. . . . . . . . . . . . . . . . . . . .
Funtana, muntagnella, arbero 'e noce,
          chi ve po' cchiù scurdà?
          Ve vengo a ringrazià!
          Ll' ammore è doce....


##Doie ”purticese„

/Uno t'+ha ditto.../

###I.

Uno t'+ha ditto: «E che bella figliola!
     «Che bello purtamento signurile!
     «Oi purticesa, e ve ne jate sola,
     «cu st'+uocchie doce e stu viso gentile?..».
 
               E tu nun ll' 'è risposto.
                    E nun te si' ddignata
                    nemmeno d' 'o guardà...
                         Luntanamente
               luceva - aperta - 'a cchiesa
                    'e San Ciro putente...
                         Povera purticesa...
               Addo' facette voto 'e te spusà.
 
E, annascosto adderete a na culonna,
     llà t' aggio vista n' terra addenucchià:
     llà t' aggio vista n' faccia a na Madonna
     st' uocchie, lucente 'e lacreme, aizà...
               E tu, forse, mm' 'è visto.
                    Ma nun te si' ddignata
                    nemmeno 'e t' avutà.
                         Po' — lentamente —
               si' asciuta 'a dint' 'a cchiesa
                    'e San Ciro putente...
                    Povera purticesa!
               Addo' te fece 'o voto 'e te spusà...
 
 
/Tramonto a Puortece/

###II.
 
          D' 'a cchiesia 'e san Pascale
               'a campana, ca sona
               — cu nu suono argentino —
                         a mmatutino,
          a poppa e a prora
               sceta chi dorme ancora
               ncopp' 'o vuzzo e 'o vasciello
                         d' 'o Granatiello.
E, tutto nzieme, se sente na voce:
     «Ccà sta Teresenella 'a purticesa!
     Ddoje pe nu rano 'e purtualle doce!
     E so' meglio d' 'e fravule 'e cerase!...»
 
          'A campana d' 'a cchiesa
               mo sona — cu nu suono
               ca fa malincunia —
                         l'+avummaria.
          Sciso è int'+a ll'+onne
               'o sole — e s'+annasconne:
               'a vela 'e nu vasciello
               pare ca luce, ncopp' 'o cielo d'+oro
                         d' 'o Granatiello...
E, int' 'o silenzio, se sente na voce:
     «Ccà sta Teresenella 'a purticese!
     Ddoje pe nu rano 'e purtualle doce!
     E so' meglio d' 'e fravule 'e cerase!..»


##Siente, si vide...

Siente.... Si vide a chillo
     nfamone 'e Gennarino,
     dille ca è n'+assassino!
     No.... Nun lle di' accussì!
 
Dille.... E sì, sì... Dincello
     ca è tristo! È scellarato!
     Ca sempe chesto é stato!...
     No... Aspetta.... Nun ce 'o ddi'...
 
E si lle dice: «Rosa
     vurria sfucà pur essa,
     simbè pur essa stessa
     sta incerta si 'o po' fa...»?
 
No.... Di' ca i' sto' chiagnenno!
     Dille ca io stongo ardenno!
     Dille ca io sto murenno!
     Ma portammillo ccà...


##Pe Carmela...

/Pane amava Eco vicina,/
     /Eco Fauno saltellante.../
            Leopardi - /Da Mosco./
 
Pe Carmela 'Aitáno more —
     e Carmela a me vo' bene:
     ma cchiù in odio a me mme vene
     quanto bene mme vo' cchiù.
 
Che farria pe Carulina,
     che farria! Ma penza a n' ato.
     E chist'+ato scellarato
     già — pe n'+ata — 'a vo' lassà...


##Calasciunate

###I.

Quanto si' bella, e Dio te benedica!
     Mme pare 'a primmuggeneta 'e nu Duca!
     Sfusata comm' 'o fuso e comm' 'a spica!
     Tennera e ghianca comme a na lattuca!
     Tiene 'a stessa vetella 'e na furmica!
     E tiene 'a vocca comm' 'a cruna 'e n'+aco!..

###II.

Crèzia, e nun mme tuccà, ca io stongo ardenno!
     Ferma, e nun t'+accustà si no t'+allummo!
     E si puorte esca ncuollo fuïtenne!
     E si mme vuo' parlà, nfùnnete primma!
     O accostete, scìusciannote sciuscianno,
     Cu chisto ventaglietto tutte penne.....

###III.

'E tutto stu servì ca ll'+aggio fatto,
     neh, vedite e che premio ca mme spetta!
     M'+ha mannato na lettera a ntrasatto,
     cun dicenno: «È sepordo il nostro affetto».
     E cun dicenno: «Lettere e ritratte
     'e bbòglio n'+ata vota, in tutta fretta!...»

###IV.

Dormo 'a notte, e durmenno io penzo tanto
     ca mm' addormo accussì, mpruvvisamente:
     e si mme sonno ca te tengo accanto
     faccio nu suonno felice e cuntento...
 
Po', a poco a poco, mme sceto nfra tanto,
     mme voto attuorno - ma nun veco niente...
     E int' 'o silenzio me faccio nu chianto,
     e cu stu stesso chianto mm' addurmento...


##Stammo int' Austo e chiove...

Stammo int' aùsto e chiove,
     nun pare cchiù 'a staggione:
     ma nun mme fa mpressione,
               anze mme piace.
Mme piace st'+aria fresca
     ca p' 'a fenesta trase,
     e ca mme pare quase
               aria 'e ll'+autunno.
Mme piace si p' 'a strata,
     addo' nun passa gente,
     io sento sulamente
               parlà ddoie voce...
Malincunia, tu, forse
     tu, mme l' 'e' fatta amà!...
     E tu resuscità,
               tu 'a faie, stasera...


##Catena...

Catena, ca mme tiene ncatenato
     e nun te spiezze maie, si' lleggia, e ppise!
     Ma chi se ncatenaie stess'+io so' stato:
     e mo te porto 'a vintiquatto mise...


##'E llacreme d'+ammore...

'E llacreme d'+ammore
     so' ddoce pe chi 'e cchiagne.
     Ammore è nu dulore
     ca, quanto cchiù se lagne
     chi 'o prova, cchiù è felice.
 
     E 'o ssape — e nun 'o ddice.
 
 
Nun t'+avantà, si asciutte
     tènere st'+uocchie saie!
     D' 'o ffuoco c'+arde a tutte
     tu pure abbambarraie!
     Tu, ca nun si' felice.
 
     E 'o ssaie — ma nun 'o ddice......


##Che fa?.....

Che fa - quann' overo 'a vuo' bene -
     si chella ca tu t' 'e' truvata
               nun è na pupata,
     e ll' uocchie celeste nun tene?
                         Che fa?
                         Si 'a vuo' bene?
 
Sarrà dispettosa o crudela,
                         gelosa,
                         scuntrosa...
Sarrà chi sa che, pe chi 'a guarda...
               Ma che te riguarda,
                    si è tutto pe te?
 
 
Che fa, si stu core ca tiene
     ncatena cu ciento catene?
               Si 'o piglia, si 'o lassa,
     si 'o vota e 'o revota e 'o ntrattène?
                    Che fa?
                    Si 'a vuo' bene?
     E mo, tuttucciò che bbulite
                         dicite!..
                         Dicite
ca è brutta — ca 'o core nn' 'o tene...
               E i' 'a voglio cchiù bene!
                    Cchiù bene accussi!


##Si stu mierolo mme sesca...

Si stu miérolo mme sesca
     quann' i' traso int' 'o purtone,
     che vulite, ave raggione,
     nun mme pozzo ribbellà.
          Core a ccore isso m'+ha visto
               ciento vote cu Nannina,
               core a ccore — ogne matina
               e ogne sera — raggiunà...
 
Mo vede a me sultanto. E fa stu sisco
     comme vulesse dicere: «Ch'è stato?»
     Comme vulesse dicere: «'O ccapisco:
     Nannina t'+ha lassato...»
 
     M'+ha lassato. E sì, va bene...
          Mme disprezza — sta cu n'+ato —
          mm'+ha traduto — mm'+ha cuffiato —
          c'+aggia fa? Mm'+aggia sparà?
               Si mme sparo e po' che dice
                    sta simpatica vicina
                    ca è antipatica a Nannina,
                    e già stà pe s'+abbuccà?...
 
Mìerolo, ca mo tuorne a fa stu sisco,
     si' fino! Mme vuo' di': «Mo ll' 'e' ncarrata!
     Nannina è nfama? E tu miettela 'o ffrisco.
     Chesta è mmeglia 'e chell'+ata!..».


##Ll' ato juorno...

Ll'+ato juorno, scennenno p' 'a strata
     ca se parte d' 'o Vommero antico,
     quanno fuie mmiez' 'o llario 'a Nfrascata
     Nunziatina vedette passà.
 
«Primmavera!... — penzaie — Sì.. tu sola,
     cu st'+arietta ca scioscia 'a matina,
     tu, tu sola puo' fa Nunziatina
     a stu core c'+aspetta turnà...
 
St'+aria, st'+aria addurosa e suttile,
     nun è 'a stessa pricisa 'e ll'+ato anno,
     quanno, proprio priciso int'+Abbrile,
     p' 'a Nfrascata scennette cu me?...»
     . . . . . . . . . . . . . . . . . . . . . . .
 
Mme fermaie. M'+avutaie chiano chiano,
     e vedette ca s'+era avutata:
     mme faceva nu segno e' 'a mano,
     mme diceva cu ll'+uocchie: Bonnì!...
 
E cu 'e sciure d' 'o tiempo e cu 'e vvoce,
     Primmavera, 'a vì ccanno, è trasuta!...
     Songo asciute 'e llimóne acradoce,
     e mo stanno 'e ccerase p'+ascì...


##Quanno stammo vicine...

Quanno stammo vicine
     'a cchiù piccala cosa
     o ce fa troppo male
     o troppo bene:
          'o certo è ca cuiete,
               comme stanno tant'+ate
               nnammurate,
               nuie nun sapimmo sta..
                    Ma pecché?...
                    Ma chi sa?
 
Quanno stammo luntane,
     e ca proprio st'+ammore
     ce pare ca vo fa
     cattiva fine,
          nu ricordo, nu suono,
               nu mutivo 'e canzone
               'a passione
               fa cchiù ardente scetà...
                    Ma pecché?
                    Ma chi sa!...
 
O vicine o luntane
     è sempe 'a stessa cosa,
     e overo nun ce pò
     niente e nisciuno!
          Comm'+a me tu te struie,
               ca so' sempe scuntento,
               e so' cuntento...
               Che vo' di'? Che sarrà?
                    Ma pecche?
                    Ma... chi sa?...


##Arillo, animaluccio cantatore...

Arillo, animaluccio cantatore,
     zerri-zerre d' 'a sera
     ca nun te stracque maie,
     addo' te si' annascosto?
     'A do' cante? Addo' staie?...
          Passo — e te sento.
          E me fermo a sentì...
                    Zicrì! Zicrì!
                    Zicrì! Zicrì!
                         Zicrì!...
     E me pare ca staie
          (mmiez'+a ll'èvera nfosa)
          sott'+a sta funtanella,
          e int'+a stu ciardeniello
               ummedo e scuro
          d' 'o llario d' 'o Castiello...
          E cammino... E mme pare
               ca no: ca staie ntanato
               dint'+a nu pertusillo
               'e nu spicolo 'e muro...
                    O, chi sa, si' sagliuto
     ncopp'+a na petturata 'e na fenesta,
          e te si' annascunnuto
          mmiez' a na testa 'aruta
               e n'+ata testa...
  . . . . . . . . . . . . . . . . . .
Sera 'e settembre — luna settembrina,
     ca int' 'e nnuvole nere
     t'+arravuoglie e te sbruoglie,
          e 'a parte d' 'a marina
          mo faie luce e mo no —
               silenzio, nfuso
          quase 'a ll'+ummedità —
               strata addurmuta,
          (ca cchiù scura e sulagna
               quase s'+è fatta mo,
               e ca sento addurà
          comm'+addorano 'e sera
          cierti strate 'e campagna) —
                         arillo,
                    ca stu strillo
          mme faie dint' 'o silenzio
               n'+ata vota sentì...
                    Zicrì! Zicrì!
                         Zicrì!
          accumpagnate 'a casa
               stu pover'+ommo,
               stu core cunfuso,
               sti penziere scuntente,
               e st'+anema ca sente
               cadé ncopp'+a stu munno
               n'+ata malincunia —
                    chesta 'e ll'+autunno...


##Aspetta 'a primmavera.....

Aspetta 'a primmavera.
     Aspetta ca stu velo
     scuro d' 'o vierno nu se vede cchiù.
     Aspetta. Aspetta
     na jurnata sincera,
     n'+at'+aria, n'+ata luce e n'+ato cielo...
(E 'a bella primmavera
     addurosa, è bbenuta —
     ma pe tant'+ata gente e no' pe mme.
     E, 'o ssoleto, è passata,
          fresca, priata,
               allera —
     e fermata nun s'+è: se n'+è fuiuta...).
     Està, c' adduorme — afosa,
          abbagliante, pesante,
          che martirio che si'!
Venesse autunno!
E cadessero 'e ffronne,
          lentamente,
nziemm' 'o silenzio suio,
ncop' 'a stu munno....
     (Ma che buo'? Ma che guarde,
          tanto luntanamente,
          anema mia scuieta?
          Che desidere cchiù,
               si è troppo tarde?...).


##'O core d' 'a femmena...

/E tu pigliatillo.../
 
'O core d' 'a femmena
     è comme a na lettera nchiusa.
     Chi maie ce po' leggere?
     Chi 'o po' scanaglia?
          Mo abbruscia — mo spánteca —
               mo piglie e t'+ammenta na scusa,
               pe nun te fa ntènnere
               ca sta p'+avutà...
                         E tu
                    pigliatillo
                    accussì,
                    comm' i'
     ll' accetto e mm' 'o piglio...
                    Vuo' sentere?
                    E siente
               nu buono cunziglio.
               Cuntentete 'e nun sapé
                         niente.
 
'O core d' 'a femmena
     è comm' 'o rilorgio guastato,
     ca mo 'o siente sbattere,
     mo 'o vide fermà.
          Inzomma, ch'è 'a femmena?
               Ched'è? Nu mastrillo aparato.
               E 'o povero sórece
               è ll'+ommo, ecco qua.
                         E tu
                    pigliatella
                    accussì,
                    comm' i'
     ll' accetto e mm' 'a piglio...
                    Vuo' sentere?
                    E siente
               nu buono cunziglio.
               Cuntèntete 'e nun sapé
                         niente...