title 'E palumme
author Oscar Gallo
music Mario Persico
year 1913

Miezojuorno. Coce 'o sole
E Vuje state 'int' ô ciardino,
Sott' ê ffronne 'e mandarino,
'M+miez' ô gghianco d' 'e llenzole
Spase ô sole.
 
E 'na chiorma 'e palummielle
Vola, vola attuorno a Vuje
Ca lle date 'e mullechelle.
Spuzzulea, po' se ne fuje
Chesta chiorma 'e palummielle.
 
Accussì, pe' 'sta passiona
Ca me struje,
Volano sempe, volano
Tutt' 'e penziere mieje attuorno a Vuje!
 
Ma pecché, sbattenno 'e mmane,
Ma pecché Vuje n' 'e ccacciate,
'Sti palumme aggraziate,
Mentre po' lle date 'o ppane
'M+miez' ê mmane?
 
Se ne vanno 'ncopp' ô mare,
P' 'e mmarine, a dduje a dduje,
'Ncopp' ê titte, 'e campanare
E po' tornano addu Vuje.
Se ne vanno 'ncopp' ô mare.
 
Accussì, pe' 'sta passiona
Ca me struje,
Si n' 'e ccacciate, tornano
Tutt' 'e penziere mieje attuorno a Vuje!