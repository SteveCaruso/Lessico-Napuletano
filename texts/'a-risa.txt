title 'A risa
author Bernardo Cantalamessa
music Bernardo Cantalamessa
year 1891

Io tengo, 'a che sò nnato,
'Nu vizio gruosso assaje
Che 'un aggio perzo maje,
Va' trova lu ppecché!
M'è sempe piaciuto
De stare in allegria.
Io, la malincunia,
Nun saccio che rrobb'+è.
 
De tutto rido e che nce pozzo fà?
Ah – ah – ah – ah!
Nun me ne 'mporta si stongo a sbaglià.
Ah – ah – ah – ah!
 
Io rido si uno chiagne,
Si stongo disperato,
Si nun aggio magnato,
Rido senza penzà.
Me pare che redenno,
Ogne turmiento passa.
Nce se recrea e spassa,
Cchiù allero se pò stà.
 
Sarrà difetto gruosso chistu ccà.
Ah – ah – ah – ah!
Ma 'o tengo e nun mm' 'o pozzo cchiù levà.
Ah – ah – ah – ah!
 
Lu nonno mio diceva
Ca tutte li ffacenne
Faceva isso redenno
E accussì i' voglio fà.
Chist'+è 'o difetto mio,
Vuje mò già lu ssapite.
'Nzieme cu mme redite!
Ca bene ve farrà!
 
Redite e ghiammo, ja'!
Ah – ah – ah – ah!
Ca bene ve farrà!
Ah – ah – ah – ah!